<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法太上灵宝净明道元正印经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>太上灵宝净明道元正印经</center></div><div class='fo'><center>经文出处:来自殆知阁</center><br/><br>
                        太上灵宝净明道元正印经<br />
　　经名：太上灵宝净明道元正仰经。撰人不详。四经同卷。底本出处：《正统道藏》太平部。<br />
　　太上灵宝净明道元正印经<br />
　　道本无物，唯集於虚。内外开廓，不与物俱。<br />
　　扰扰在前，至道湛如。昭旷独观，与道盈虚。<br />
　　消息往来，如渊之鱼。由水不知，道若是欤。<br />
　　能知道者，精不自枯，血如流川，炁如轮珠，<br />
　　身如枯木，意如飞亮。不知所止，不知所居，<br />
　　自然而已。性心恬如，知所以否，不知知乎，<br />
　　为而不为，淡然清都。清都之宫，神解意释，<br />
　　情定精一。一之为道，一而不执。不执不僻，<br />
　　不胶不急。唯缓乃致，泰定虚室。此为道本，<br />
　　想正合理。不想之想，想亦不想。不想之明，<br />
　　想而定形。长生久视，道之一名。何为长生，<br />
　　何为丧倾。道本常在，心了性明。了了既了，<br />
　　明明既明。了了非了，明明非明。非了是了，<br />
　　非明乃明。明明了了，识吾本形。形中有神，<br />
　　神有所伸。伸而不屈，超达飞升。何为风马，<br />
　　何为云车。不出於中，於中是真。真本冥妄，<br />
　　妄则非真。以真冥妄，真妄同扃。不执不着，<br />
　　不与不并。视乎无形，听乎无声。孰为符篆，<br />
　　孰为真经。心定神慧，是为净明。净明三界，<br />
　　外有玉京。玉京神都，游宴三清。此名道元正印无。<br />
　　太上灵宝净明道元正印经竟<br />
　　<br />

                    </div></div><hr><script charset='utf-8' src='../../js/footer.js'></script></body></html>