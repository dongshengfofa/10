<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法水云集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>水云集</center></div><div class='fo'><center>经文出处:来自殆知阁</center><br/><br>
                        水云集<br />
　　经名：水云集。金谭处端述。三卷。底本出处：《正统道藏》太平部。<br />
　　水云集序<br />
　　东牟，古牟子之国，齐之大郡也。户口浩繁，人性质朴。东连沧海，烟浪云涛，浩渺无涯，不知其几万里。南揖昆箭，层峦垒嶂，峻极于天，不知其几千丈。海山锺秀，人杰地灵，异人名士，代不乏人。宜乎真人仙子，相继而生也。谭公先生，名处端，号长真子，吾乡大族也。生而颖悟，识度不凡，善草隶书，为人刚正有操行，乡里敬惮之。大定丁亥岁，重阳悯化妙行真人，飞锡东来，仙游海上，以往契夙缘，访寻知友。於吾乡得丹阳子马公、长真子谭公，於东莱掖水得长生子刘公，又於登州栖霞得长春子丘公。结为方外眷属，所谓谭马丘刘是也。相从真人之游，西抵夷门。真人付以口诀，嘱以后事，厌世而上升。四子殡葬礼终，挈徒而西，至终南山，即真人之旧隐。传袭其道，十有余年。自时厥后，各从所之。长真先生往来於洛川之上，行化度人，从其教者，所至云集。其述作赋咏，举笔即成，诗颂词章，仅数百篇。又述《语录》，《骷髅落魄歌》，警悟世人。皆包藏妙用，敷畅真风，引人归善，甚有益於时也。浚州全真庵主王琉辉等，镂板印行，广传四方。值丙午岁，大水漂没，其板散亡。掖水长生先生刘公，运慈悲心，开方便路，遣门人徐守道、李道微、于悟仙等，诣吾乡属余为序，欲再命工发椠以永其传，可谓仁人之用心也。窃尝谓长真先生与余同乡里，年相若而志颇同，幼为儿童之戏，长为朋友之游。而先生中年遇师学道，蝉蜕登真。余苍颜华发，尚区区於名利之场，甘分待终，随物衰谢，何其愚也。余将掣肘，捐老牛舐犊之爱，去硕鼠畏人之贪，逍遥於自得之乡，笑傲於真闲之境。学先生之道，诵先生之文，高养天和以寄余生。未审先生异日有旧游之念，肯乞飞霞佩乎。呜呼，先生已羽化矣。后之学者，不能见先生之步趋，闻先生之謦欬。其玄机妙旨，遗范余风，详味斯文则可矣。大定丁未岁正月望日，东牟州学正范择德裕序。<br />
　　水云集卷上<br />
　　昆仑山长真子谭处端述<br />
　　七言律诗<br />
　　题洛阳朝元宫<br />
　　宫门寂寂锁祥烟，古迹灵踪尚俨然。云罩连枝烹药鼎，霞生灵井溉丹泉。<br />
　　日魂炼就华胥国，月魄收将不夜天。紫诏师真归去后，未知孰继大罗仙。<br />
　　游灵山寺<br />
　　闲闲云水访禅林，密密琅玕映碧岑。玉柱峰高尘不染，灵山寺隐境难寻。<br />
　　媾交白雪匀铺玉，间隔黄花乱点金。清彻古潭秋静夜，桂华独现本来心。<br />
　　游刘公花园<br />
　　众贤邀我赏芳菲，雨霁晴明独过扉。倚槛牡丹争秀丽，绕庭蛱蝶斗高飞。<br />
　　风吹柳眼无情意，雨洗花心绝是非。万物尽成春一气，无私普布吐馡馡。<br />
　　赠新中郭四翁<br />
　　几人到得白头翁，生老痾沉是始终。浊秽腥膻除寿算，怪贪嫉妬转昏蒙。<br />
　　有憎有爱难超世，无欲无情定脱空。幸有天堂地狱路，圣凡迷悟总由公。<br />
　　赠云阳程仙<br />
　　修行大畏是顽铜，如着顽铜没行功。心起妄尘沉地府，意常清静步天宫。<br />
　　须依贫乐同颜子，莫要悭贪爱邓通。学取终南师叔马，赤穷穷地堵环中。<br />
　　赠郑仙<br />
　　舍俗幽居物外庵，潜心灭迹绝论谈。妙除浊秽清贫乐，用涤无明淡素甘。<br />
　　蓬户不扃何所碍，一瓢常饮为忘贪。安神寂默翛然坐，认透星光日月三。<br />
　　赠韩家郎君在家修行<br />
　　崇真起善立玄堂，谨奉朝昏两炷香。内侍孀亲行孝道，外持真正合三光。<br />
　　常行矜悯提贫困，每施慈悲挈下殃。他日聪明如省悟，也应归去到仙乡。<br />
　　赠门人安然子等<br />
　　风子微言启众曹，等闲休把气神劳。欲求海底成多宝，须炼山头绝一毫。<br />
　　心逐有情伤气火，意游攀爱害神刀。愿公早悟虚华境，免向人间再一遭。<br />
　　赠杨姑<br />
　　投玄八十道姑杨，一朵琼花秋后芳。玉盏满添清静水，金炉须热慧灵香。<br />
　　如今已获将来福，从此何疑过去殃。寂湛虚堂无罜碍，自然宝鼎现霞光。<br />
　　题孔先生埪中<br />
　　空门寂寂锁灵泉，喜趣灵泉玄上玄。僻静每招闲客至，幽居常共马风眠。<br />
　　清凉境界超尘路，履此方知别有天。行者肯来低处觅，便教瞥地见神仙。<br />
　　赠浚州王三校尉<br />
　　王公吉善爱玄流，劝我勤勤倒玉瓯。积善迤於心上起，垒功须向性中求。<br />
　　利他损己通真理，忍辱慈悲达妙幽。平等顺和常大道，三人同上大神舟。<br />
　　题云溪庵<br />
　　云溪高隐卧烟霞，默饮阳晶与月华。雾敛丹台生瑞草，云收灵腑结琼葩。<br />
　　青龙吐火烹金茗，白虎跑泉溉玉芽。龙虎媾交功九转，刀圭一粒捧丹砂。<br />
　　述怀<br />
　　自慕贫闲探妙机，便知身入白云飞。逍遥物外超尘网，脱洒怀中解垢衣。<br />
　　恐损阴功搜己过，虑伤道德怯人非。他时九转丹砂就，同约三仙从我归。<br />
　　又<br />
　　挫锐摧强作善良，顿然心法两俱忘。鼎中频起金刚焰，炉内常燃般若香。<br />
　　玉药乍芳惟独采，蟠桃初熟与先尝。莫言迢递华胥国，了了空虚路不长。<br />
　　又<br />
　　一条捷径入仙源，洞口灵云覆翠巅。风浪起时挥慧剑，玄波澄处采金莲。<br />
　　蛟龙降去离宫卧，猛虎擒来坎户眠。二物定闲人事尽，功圆行满产胎仙。<br />
　　又<br />
　　为慕仙源景物长，涤除灵地布琼芳。南宫赤子居凉殿，北海乌龟住绛房。<br />
　　清静洞中囚白虎，无为山上牧青羊。自从鼎内云收后，常饮醍醐卧醉乡。<br />
　　又<br />
　　寂寥潇洒道人家，守弱随缘度岁华。御冷粗衣唯纸布，充饥淡饭有齑菰。<br />
　　忘言淡薄人情远，绝虑幽闲道况赊。着恋妻儿名利者，限临猛悟悔如麻。<br />
　　又<br />
　　天机深远少人知，一粒刀圭午上持。雾卷古潭秋静夜，云收碧嶂月明时。<br />
　　蛟龙捉得囚高鼎，猛虎擒来锁坎池。炼就仙丹超造化，去奔蓬岛礼真师。<br />
　　又<br />
　　瑟瑟飘飘风入松，遨游物外与仙同。性如朗月流青汉，心似闲云任碧空。<br />
　　猛虎擒来囚坎户，蛟龙降去锁离宫。周天频起金刚焰，锻炼炉中一粒红。<br />
　　又<br />
　　光明一点照楼台，了了无生绝去来。七宝山头红焰灭，三宫灵地白莲开。<br />
　　烟霞紫府应将到，云路瀛洲去不回。不夜玉京谁有分，长春仙子四人陪。<br />
　　又<br />
　　青蛇三尺袖中携，一粒丹砂结正时。雾罩清溟囚马子，烟笼碧嶂锁猿儿。<br />
　　千朝行满龙投火，九转功成虎入池。夺得虚无真造化，天机深远少人知。<br />
　　又<br />
　　欲情巧胜染多言，悟此方离种种边。欲断情忘通妙理，烟消火灭达幽玄。<br />
　　口张舌举功难就，意出心生行怎圆。绝了人情无个事，寂寥孤淡任残年。<br />
　　又<br />
　　真功真行密安排，十载殷勤细细栽。俗境心忘超彼岸，凡情意灭到蓬莱。<br />
　　地埋宝剑光冲斗，蚌隐明珠暗养胎。修炼须凭真造化，欲穷造化炼心灰。<br />
　　示门人<br />
　　出得俗家入道家，恰如平地步烟霞。尘寰物裹光阴短，仙境壶中日月赊。<br />
　　落魄水云真活计，虚无清静善生涯。常观无欲人情远，不觉炉中结大砂。<br />
　　又<br />
　　守一真持认内闲，精勤苦行炼心端。玄元有路非容易，方寸无尘也不难。<br />
　　十二时中常觉察，三千功裹莫欺谩。前程如觅无来去，深作无人无我观。<br />
　　又<br />
　　摧强挫锐做修行，灭我降心断世情。默默琢磨除俊辨，昏昏锻炼去猩狞。<br />
　　无明起处真灵暗，柔弱生时道眼明。每与无明经斗战，一回忍是一回赢。<br />
　　又<br />
　　灭恶除情作善良，好将名利两俱忘。山头泼杀无明火，灵室常添般若香。<br />
　　尘垢尽除明镜现，荒芜如去玉莲芳。修行莫厌华胥远，了了虚空路不长。<br />
　　又<br />
　　修行须要认灵源，认出灵源一点鲜。情欲永除超法界，痴嗔灭尽离人天。<br />
　　休生颠倒贪诸有，莫起尘心染众缘。空寂性中无挂碍，自然闲裹产胎人。<br />
　　又<br />
　　虚堂默默爇心香，便是吾门真道场。走入虚空寻自在，拨除烦恼觅清凉。<br />
　　象凭离坎安炉灶，卦按周天炼白黄。永永绵绵依此做，功成九转结铅霜。<br />
　　又<br />
　　修行休向法中求，着法寻求不自由。认取自家心是佛，何须向外苦周游。<br />
　　灵源慧照尘休昧，应物般般意莫留。两道清风开玉户，一条银出山头。<br />
　　自咏<br />
　　从初割爱做修持，守一清贫志不移。竹笠羊皮常作伴，破毡腋袋每相随。<br />
　　肥羊细酒全无爱，淡饭残羹且疗饥。木椀乞钱新置得，犹是出家时。<br />
　　畅道<br />
　　云水遨游物外仙，刀圭一粒断尘缘。真空结就三田宝，妙用圆成五叶莲。<br />
　　火灭烟消因锻炼，心清意静为精专。逍遥放荡长真子，万里飘飘般若船。<br />
　　又<br />
　　云水逍遥逐处家，任他乌兔易年华。闲中慧水添金鼎，静裹灵田种玉芽。<br />
　　海底养成红芍药，山头结就白莲花。我今说破超尘宝，本有如如即大砂。<br />
　　又<br />
　　云水逍遥物外仙，闲闲静静本来天。存心灭我开金锁，损意忘情折玉莲。<br />
　　彼岸岸头搜密妙，灵山山裹得良缘。丹成九转清风送，解缆飘飘般若船。<br />
　　继胡子金先生韵<br />
　　修行非易亦非难，薄外颐真认内闲。燲炙火坑急出离，清凉道岸早跻攀。<br />
　　常观无欲通玄理，妙趣虚无绝爱悭。清净无为全在志，存心弱固寂寥间。<br />
　　寄姚先生<br />
　　受人钦重是谭哥，结罪重重在网罗。省过悔前孽自少，知愆不改罪还多。<br />
　　心生贪好招灾甚，意着浮华积罪过。损损存存低下做，未知贤圣肯饶么。<br />
　　藏头拆字<br />
　　其－<br />
　　□袍布素理幽机，□甲金庚炼玉飞。□气相交须换壳，□丹运就复更衣。<br />
　　□开真性头头是，□悟元初种种非。□侄处名师叔钰，□莲四朵步云归。<br />
　　其二<br />
　　□头浩浩涌灵泉，□湛澄澄照上天。□道要除情与欲，□忘境灭积功千。<br />
　　□分把捉休邪觅，□本元初合自然。□锻炼成无价室，□京重会害风仙。<br />
　　其三<br />
　　□兀腾腾任自然，□中涌出白花莲。□朝锻炼无穷室，□志真修合上天。<br />
　　□道割徐情欲断，□刀劈破孽因缘。□头莫向灵源挂，□结神胎管得先。<br />
　　七言绝句<br />
　　游华山<br />
　　粝食庞衣度岁华，白云高卧隐烟霞。心香福炷灵源起，定观莲峰十丈华。<br />
　　在淇门镇为众人每日求药因此作<br />
　　智术多能巧作愚，无为守一养灵珠。翛然顿觉尘劳梦，独饮无生酒一壶。<br />
　　咏孤竹<br />
　　一竿碧玉出芳丛，直节虚心众莫同。耐雪欺霜坚岁月，自然时复有清风。<br />
　　咏月桂<br />
　　绿叶柔茎结翠红，精神朵朵弄晴风。岁寒坚耐同松竹，尽占年光造化功。<br />
　　咏鹤<br />
　　停停独立对秋风，黑白分明造化功。休讶得延千纪寿，为他顶上结丹红。<br />
　　三教<br />
　　三教由来总一家，道禅清静不相差。仲尼直行通幽理，悟者人人跨彩霞。<br />
　　述怀<br />
　　不会搜空向外寻，蛟龙猛虎倒颠擒。朝昏懒慢修香火，十二时中只礼心。<br />
　　又<br />
　　昏昏默默深玄玄，清静无为守自然。真性得凝真气助，无穷变化可冲天。<br />
　　又<br />
　　我今云水是前期，细细常观八句诗。若要延龄增寿算，金精专固认真慈。<br />
　　又<br />
　　一月二十九日饮，百年三万六千场。世间尽不闻吾事，归去来兮入醉乡。<br />
　　又<br />
　　从前顽恶骋粗豪，今日存心望孽消。十二时中常觉察，知他天地肯相饶。<br />
　　又<br />
　　蛾恋灯光焰不知，鱼贪香饵亦如斯。蛾焦鱼烂君知否，好向只园寄一枝。<br />
　　又<br />
　　谭马丘刘四个师，逍遥自在做修持。周天磨炼无穷宝，一片灵光自得知。<br />
　　又<br />
　　古佛灵岩是我家，清凉境界绝忧嗟。道人活计无他做，唯采三光炼碧霞。<br />
　　又<br />
　　如今识破恋灯蛾，爱饵迷鱼戏黑波。本是一团腥秽物，涂搽摸样巧成魔。<br />
　　游怀川<br />
　　了了心源万事休，此玄玄外更何求。便便大肚应无染，且向怀川任意游。<br />
　　又<br />
　　为官清政同修道，忠孝仁慈胜出家。行尽这般功德路，定将归去步云霞。<br />
　　又<br />
　　云耕宝陆三千里，月破黄昏十万家。清夜碧潭澄皎洁，蚌吞银产胎砂。<br />
　　赠张殿试<br />
　　百岁光阴如闪烁，殷勤争似修仙约。<br />
　　假饶一举状元归，正悟黄粮梦裹错。<br />
　　五言律诗<br />
　　赠长安赵先生母<br />
　　牙发重生黑，延龄三事因。至诚遵道友，精谨奉高真。<br />
　　静意擒猿马，清心聚气神。处端聊拜上，稽首寿长人。<br />
　　劝众修持<br />
　　听我洗心方，翛然滋味长。无无中妙用，有有内含光。<br />
　　人被欲情染，情生神气伤。人还情欲断，步步履仙乡。<br />
　　五言绝句<br />
　　劝众修持<br />
　　学道假除假，修真空炼空。本源归一处，明月与清风。<br />
　　又<br />
　　酒色气财尽，忧愁思虑忘。攀缘爱念绝，五叶玉莲芳。<br />
　　又<br />
　　大道常清静，无为守自然。自心不回转，何处觅言传。<br />
　　又<br />
　　独坐若环庵，孤清味最甘。翛然无一事，默默守三三。<br />
　　又<br />
　　采得彼罗蕊，制成般若茶。汤浇清净水，啜罢见黄芽。<br />
　　又<br />
　　常观欲为苦，瓦砾变黄金。观身如粪土，明月照瑶岑。<br />
　　又<br />
　　心生清爽少，语默气神和。清净消诸孽，无为解众魔。<br />
　　咏晓鸡<br />
　　啼落城头月，呼将日出东。妙哉真德行，唤觉梦中翁。<br />
　　戒笔<br />
　　绝笔尘方尽，忘言道可亲。擘开真道眼，损了假精神。<br />
　　颂<br />
　　其－<br />
　　学道修真与世违，孤身飘逸断蓬飞。随缘且过消前过，视死如归一不归。<br />
　　垢面蓬头摧壮锐，粗衣淡饭远轻肥。常清常净无为作，十二时中暗察思。<br />
　　其二<br />
　　把捉询予付少言，本来无法可相传。是非绝尽方通妙，人我俱忘始悟玄。<br />

                    <br>
                        　　清静贫闲为伴侣，气财酒色似雠冤。今生若要登云路，不合虚无不得仙。<br />
　　又<br />
　　宝殿玲珑倚碧空，端严慈像瑞云笼。三千功裹勤香火，十二时中礼圣容。<br />
　　真体垢除因锻炼，灵岩烟散为玄风。闲闲鼎内云收处，一粒丹砂结就红。<br />
　　又<br />
　　十年常默默，今日露玄机。水生赤凤子，火养黑龟儿。<br />
　　清风吹岳顶，明月照寒溪。降魔神剑亲传得，捉住蛟龙把尾提。<br />
　　又<br />
　　心凉肾热得修持，悟此方知达妙机。十二时中无作用，马猿放荡损灵芝。<br />
　　又<br />
　　毛吞大海谁人解，芥纳须弥几个知。日用居常知损益，功圆行满见菩提。<br />
　　又<br />
　　酒色财气一大关，意情灭尽出尘寰。丝毫莫向灵源挂，如挂灵谅不结丹。<br />
　　又<br />
　　六年炼尽无明火，十载修成换骨丹。湛湛虚堂无坚碍，已知跳出死生关。<br />
　　又<br />
　　恰十年来学得痴，腾腾兀兀任东西。欲询风子修行事，垢面蓬头火灭时。<br />
　　又<br />
　　野鹤孤云无伴，幽玄至妙忘谈。默默昏昏独守，湛然秋月寒潭。<br />
　　赠薛八郎<br />
　　灵物常闲，假身不病。清净自然，性停住命。<br />
　　又<br />
　　雪山六载，面壁九年。道非容易，成佛成仙。<br />
　　赠穆先生<br />
　　太华山阴穆老仙，专持清静探幽玄。修补祇陀无漏园，常流慧水溉心田。＇<br />
　　擒猿缚马翠峰巅，定观不用买山钱。舍俗投玄心契悟，善恶之由夙世缘。<br />
　　心香福炷起灵源，杳杳冥冥达上天。秋月碧潭真了了，野花啼鸟谩喧喧。<br />
　　鼎中火灭开金蕊，木上无烟结玉莲。垒功积行满三千，性圆丹结去朝元。<br />
　　歌<br />
　　其－　无相<br />
　　采得玄珠非货贝，灵山一道香烟快。熏成无漏步无生，五道霞光攒慧盖。这灵灵，处处在，妙用虚空无内外。无有皆空空亦空，法相果因俱染爱。种种离超三界觉，即如〔如〕来顿明解。寻文理义谩区区，说圣谈贤还捏怪。不修完，无毁坏，境灭心忘观自在。恒沙莹彻则尘埃，出入无疑为妙最。狮子儿，只园内，怒吼狐狸安敢对。明月堂前玉蕊芳，氛氲结就金莲会。黜惺惺，祛聪解，本来自有何须买。山头浩浩涌灵泉，洗出虚空无证背。遇重阳，明教诲，也无进兮也无退。自从入妙认贫闲，便知灭了前来罪。绝讨论，去知解，藏伏光辉如暗昧。任他乌兔两忙忙，且这随缘寄皮袋。<br />
　　其二　骷髅<br />
　　骷髅骷髅颜貌丑，只为生前恋花酒。巧笑轻肥取意欢，血肉肌肤渐衰朽。渐衰朽，尚贪求，贪财漏不成收。爱欲无涯身有限，至令今日作骷髅。作骷髅，尔听取，七宝人身非易做。须明性命似悬丝，等闲莫逐人情去。故将模样画呈伊，看伊今日悟不悟。<br />
　　其三　落魄<br />
　　我落魄，我落魄，浑身纸布为衣着。摆手行来万事忘，且喜一身空索索。饥时觅，困时睡，元初本住清凉地。慧剑辉辉夺日光，无限邪魔皆远离。乐真闲，成真趣，邪径荒凉我不去。真灵剔正渐分明，超然走上烟霞路。得真修，应了彻，实即得时无可说。水晶宫殿镇安闲，勘破春花与秋月。<br />
　　又<br />
　　我落魄，我落魄，衲布常恁着。信意飘飘物外游，到处空空无倚托。或居山，或城郭，不会书符并货药。饥即巡门觅一钱，饱来万事齐拈却。处闲闲，无用作，人情细细须除削。龙虎婴姹总不能，默默醍醐常饮酌。不做善，不生恶，坐卧去来空索索。一片清闲冷淡心，从他四大任沦啰。绝关机，无忖度，不望乘云与跨鹤。逍遥自在趣贫闲，赢得随缘恁安乐。<br />
　　继丹阳师叔丫髻吟韵<br />
　　钟侣海蟾为宗祖，系玉钟兮动金鼓。撞透中间一点明，跳出灵童当西舞。我恁乔，不是乔，乔话其中隐不乔。真正言，无谄语，绝尽尘埃机与虑。提离男，挈坎女，将领黄婆游净土。住与行，坐与睡，或披毡，或纸被，静静清清常恁地。半如痴，半似俏，痴俏中间还自晓。这般消息少人知，一味清虚寂淡宜。喜是嗔，嗔是喜，颠倒元来我是你。千魔万炼见元初，了了了心方到底。<br />
　　示门人语录<br />
　　凡人轮回生死不停，只为有心。得山云：心生则种种法生，心灭则种种法灭，若一念不生则脱生死。何为有心？盖缘众生有贪嗔痴三毒孽、无明心。师父云：跳出三山口，是也。悟人所以修行，割情爱，摧强挫锐，降伏除灭众生不善心，要见本来父母未生时真性，本来面目是也。何为不善心？一切境上起无明心，俚贪嫉妬财色心，种种计较，意念生灭不停。被此孽障旧来熟境，朦昧真源，不得解脱。要除灭尽，即见自性。如何名见自性？十二时中，念念清静，不被一切虚幻旧爱境界、蒙昧真源，常处如虚空，逍遥自在，自然神气交媾冲和。修行如了此一事，更有何生死可怖，更有何罪孽可惧。如稍生一念，不为清净，即是里碍、不名自在，如何到得。只要诸公一志如山，不动不摇，向前去逢大魔，尽此一身，永无回顾，前期必了。晋真人云：心清意净，天堂之路，心荒意乱，地狱之门。<br />
　　水云集卷上竟<br />
　　水云集卷中<br />
　　昆仑山长真子谭处端述<br />
　　词<br />
　　酹江月（念奴娇）七首<br />
　　吾门三祖，是锺吕、海蟾相传玄奥。师父重阳传妙语，提挈同超三岛。慢慢搜真，灵根固养，渐吐黄芽草。无中还有，慧风时送嘉耗。一点莹彻无穷，周游沙界，物物圆明好。种种皆空归本有，内外般般颠倒。此理幽深，清虚缥缈，行者人须到。昏昏默默，暗中贤圣知道。<br />
　　又<br />
　　自然之道，禀根元、真正精神圆聚。一点灵光无内外，明彻辉通玄户。寂淡偏宜，贫闲最好，物外逍遥处。长长不昧，湛然神室常住。无论妙奥难穷，须凭慷慨，认把元阳固。搜取天真勤锻炼，触处般般回顾。火裹莲生，山头焰灭，端的缘相遇。风仙重会，共游三岛云路。<br />
　　又<br />
　　一灵真性，又因何、漾入凡胎尘域。迤染浮华贪爱恋，展转昏迷真迹。旷劫难逃，如今又错，罪孽重重积。本来模样，怎生分解寻觅。须屏视听双泯，舍情云水，物外搜玄理。寂寞孤清趣妙有，岂顾形躯瘦役。捉住风飙，玲珑辉焕，默默烹金液。神丹昭着，死生烦恼宁息。<br />
　　又<br />
　　玉花渐吐，被清风、催结金莲光聚。历劫昏迷齐照破，直透无为门户。七返回光，三空觉照，间隔金花处。殷勤锻炼，自然婴姹常住。些子端的幽奇，自从下手，永永基坚固。莲结琼芳灵蕙长，深感慈悲频顾。鼎内云收，炉中丹结，九转终重遇。参师云步，会游蓬岛仙路。<br />
　　咏竹<br />
　　爱君嘉秀，对云庵、亲植琅圩丛簇。结翠筠稍津润腻，叶叶竿竿柔绿。渐胤儿孙，还生过母，根出蟠蛟曲。潇潇风夜，月明光透筛玉。雅称野客幽怀，闲窗相伴，自有清风足。终不凋零材异众，岂似寻常花木。傲雪欺霜，虚心直节，妙理皆非俗。天然孤淡，日增物外清福。<br />
　　上元夜观月<br />
　　上元佳节，正一轮、西步天渠飞跃。素魄当空澄湛湛，独现寒光无着。皓彩乾坤，无私遍照，万古无瑕膜。浑如宝鉴，莹然悬向寥廓。姑射绛阙琼楼，群仙赴会，云坠停鸾鹤。瑞气祥烟笼宝殿，金碧霞辉交错。烂醉蟠桃，彩云归去，殊袂飘香络。嵩山逼对，烂银盘裹期约。<br />
　　题酒<br />
　　杜康得妙，酿三光真秀，清澄醇酎。太白仙才乘兴饮，一斗佳篇百首。倒载山翁，襄阳童稚，笑唱齐拍手。陶潜篱下，醉眠门外五柳。东里生死俱忘，待宾截发，陶母款贤友。文举无忧樽满酌，香醋频开笑口。喜遇尧年，醉乡丰乐，古所希闻有。玉壶春色，禄延益算眉寿。<br />
　　神光灿（声声慢）十一首<br />
　　谭哥昔日，赡养家缘，积孽有若山丘。因遇仙师东历，海岛三州。劝诱顽愚向善，悟轮回、舍爱回头。随缘过，守清贫柔弱，云水闲游。因过怀州仙府，后闲行贵县，时遇深秋。迤入严冬寒冷，得避无由。不免化些纸布，望诸公、念忆同流。如省悟，结云朋霞友，物外同修。<br />
　　又<br />
　　长真稽首，遍覆诸贤，修行只要心坚。战战兢兢日上，常恐生愆。淡素清贫柔弱，未安宁、休做词篇。真功行，在摧强挫锐，寂寞忘言。无则巡门乞化，对人前休骋，俊雅风颠。藏伏光辉，默默锻炼丹田。千朝功夫做就，这些儿暗裹相传。功行满，跨祥云归去朝元。<br />
　　又<br />
　　当初学道，迤入玄门，逍遥物外优游。占住庵儿日夜，不免寻求。殷勤来来往往，惹尘劳、怎悟真修。这踪迹，看何时功满，得赴瀛洲。瞥地廓然猛省，勘元初一点，有甚闲愁。落魄婪耽云水，恣访仙俦。有似开笼俊鹞，又还如解锁猿猴。我去也，把般般打破便休。<br />
　　又<br />
　　奔名逐利，爱欲牵缠，昏昏转转迷蒙。虚幻浮华不觉，暗易颜童。百岁云间电闪，限临头、那肯从容。不肯悟，到如斯悔懊，个个还同。速悟前途险路，早回头步步，却入仙宗。袍布青巾，结交霞友云朋。休外他搜密妙，认灵源、莲结丹红。趣真处，玩山头明月清风。<br />
　　又<br />
　　茫茫苦海，逐浪随波，便宜识取抽头。恩爱妻儿都是，宿世冤雠。因循浮华光景，把元阳、抛撒无休。限到也，看贤家着甚，计脱冥幽。不悟如斯巇崄，骋机关日夜，计较贪求。顷刻轮回，千生万劫沈流。猛舍投玄入妙，兔三涂、六道经游。早下手，与风人物外，结取朋俦。<br />
　　又<br />
　　茫茫苦海，逐浪飘沦，痴如蜂蜜蛾灯。一向迷迷妻妾，儿女恩情。遭他恁般击绊，限临头、独赴泉冥。如省悟，弃浮华恩爱，处静修行。细细尘情疏减，渐栖心养气，隐迹埋名。淡饭粗衣，默默保炼灵明。迤而真人现也，向无中、金玉成形。大丹熟，这一灵真性，永永存存。<br />
　　赠穆先生<br />
　　修行门户，叙次通知，先须屏子休妻。猛舍尘情寂寞，潇洒相宜。无则街前展手，御寒时、纸布为衣。随缘过，守清贫柔弱，火灭心低。日用擒猿缚马，处无为清净，暗契真师。境灭心忘，神凝气结灵芝。得得逍遥自在，任诗词、劝诱愚迷。功行满，指蓬瀛路稳，跨朵云归。<br />
　　赠赵先生<br />
　　赵仙入道，猛烈投玄，割除顿悟浮华。对境修持不若，火长莲花。予今诚言少付，遇戈矛、宽纳教他。若有病，便庵中如死，也莫还家。常效如斯坚志，管圣贤暗裹，昭一鉴无差。火灭烟消，灵腑自吐黄芽。无私性停命住，意心清、玉结丹砂。功行满，赴蓬莱鹤引，彩仗云霞。<br />
　　赠张九郎<br />
　　天堂地府，善恶由心，死生迷悟争先。悟舍家缘忘心，展手街前。淡素清贫柔弱，任云水、游历飘然。持坚志，守天长地久，永永绵绵。旧孽如将消尽，定圣贤玄妙，暗裹相传。意净心清，自是宝结丹田。若有分毫故犯，返招殃、罪孽难言。如了了，赴蓬莱三岛，做个神仙。<br />
　　寄长安冯师兄<br />
　　劝人行善，自做修行，两般於道相宜。须避俗中乡土，且要相违。妙药沈痾救护，更不择、贵贱高低。自然理，效陇西师父，戒行行持。修炼须凭猛志，似大川山岳，安稳无移。外行周圆，他日得处无为。云水逍遥自在，气神和、功行双齐。大丹熟，指蓬瀛稳路，携朵云归。<br />
　　寄长生刘师兄<br />
　　处端稽首，上覆刘仙，一别倏忽三年。每遇临风对月，思渴高贤。忽尔遽承教字，方就审、法候安然。弟且喜，无劳齿录，存念绵绵。自愧尘缘未断，在磁洛两郡，且恁随缘。不果来期，希恕老拙无愆。首春即当拜觐，履高秋、颐素不宣。处端望，师兄通妙几前。<br />
　　满庭芳六首<br />
　　欺昧成家，悭贪积富，静言独坐思量。养他数口，罪孽自家当。催促光阴似箭，才青鬓、容改衰苍。百年裹，谁人尽数，兀兀谩罗张。身强。闻早悟，知愆悔过，速改行藏。向闲中细细，增福消殃。更有高明大志，抛缰锁、物外飘扬。修行好，游山玩水，日用爇心香。<br />
　　又<br />
　　烟敛云收，蟾孤秋静，湛然独显希夷。常从坦荡，默默饮刀圭。宝鼎祥烟攒聚，气神会、结就灵芝。闲游好，飘飘云水，物外访相知。随时。缘分过，饥来觅饭，逐处投栖。任忙忙乌兔，物换星移。且恁尘中闲散，功成后、别有师期。将归去，一轮明月，独步赴瑶池。<br />
　　又<br />
　　咄这憨牛，顽狂性劣，侵禾逐稼伤蹂。鼻绳牢把，紧紧刀须收。旧习无明常乱，加鞭打、始悟回头。忘思处，孤峰困卧，默默万缘休。渐犨。前步稳，芒儿闲散，心意何留。趋云山自在，真乐歌讴。蓑笠闲堆古岸，短笛弄、新韵悠悠。黄昏后，人牛归去，唯见月当秋。<br />
　　又<br />
　　莫觅东西，休搜南北，玄真只在身中。万缘齐断，神气始和冲。只要君心慷慨，慧刀举、劈破昏蒙。还知否，般般撒手，性命可圆容。真空。离色相，闲闲闲裹，慢慢休憁。恁婪耽布素，物外飘蓬。饥则巡门觅饭，饱来后、明月清风。逍遥处，哩唆啰唆，落魄恁西东。<br />
　　赠浚州王三校尉<br />
　　蛾恋灯光，蜂贪花蜜，问君终久如何。欲成修炼，须出黑风波。慧剑攀缘割断，离乡土、赵却娘哥。烟霞客，水云步稳，随分养天和。消磨。除旧孽，婪耽布素，信任磨拖。兴诗词吟咏，舌诞唇歌。古往今来达士，自家与、无少无多。神仙话，休论蓬岛，似是上高坡。<br />
　　赠福昌县赵殿试<br />
　　儒业尊高，文章显贵，算来世路荣奢。苦心劳志，求望步云霞。假使登科攀桂，黄粮梦、空悟咨嗟。无常到、相如老杜，着甚理逃趖。浮华。须勘破，尘缘摆脱，物外生涯。趣闲闲云水，保炼根芽。得得心清意净，三光秀、凝结丹砂。功成也，三清举过，超上大罗家。<br />
　　水龙吟四首<br />
　　欲修无上菩提，便合下手须头段。莫令带水，拖泥土粘，诺些儿萦绊。生死明来，也全无在，自家决断。把凡胎浊骨，烟霞路上，轻轻渐，都抽换。步步清凉彼岸。趣闲闲、忘机休算。烟消火灭，冰凝玉结，长生侣伴。自得真空，妙玄因作，无人我观。待丹成九转，重阳再会，游蓬莱馆。　　<br />

                    <br>
                        　　又<br />
　　本初一点来时，幸然体态淳和好。迤生增爱，缘尘蒙昧，无穷真宝。个个人迷，到如斯尽，逐情生老。把仙胎容易，浮沈苦海，随波浪，成虚耗。速悟轮回返照，把尘心、须当颠倒。烟消火灭，冰凝玉结，长生芝草。默默志论，讨常坚守，自家炉灶。向三千功裹，殷勤锻炼，定将来了。<br />
　　又<br />
　　世传海有三山，内藏羽化仙芝草。秦皇信此，使令徐福，东游蓬岛。云水风涛浩浩，男女舟中成老。望仙源缥缈，烟波杳杳，肝肠断，何时到。堪嗟人迷颠倒，谩区区、空生烦恼。不知自起，妄尘遮碍，先天真宝。顿悟家缘，掉守清净，无为功了。得心清意静，性圆丹结，饵仙芝草。<br />
　　又<br />
　　瑞云捧出三峰，上真下化宸游地。祥云深锁，琼楼宝殿，琳宫幽邃。万顷岚光裹，依稀降、玉泉莲水。望仙人掌上，弯弯初月，常晶莹，无瑕翳。碧幛层层苍翠，乱峰巅、猿叫鹤唳。我来感叹，尘中缰绊，恩情名利。滚滚甘随，逝波流转，几人攀跻。现停停云汉，安然不动，作阴阳髓。<br />
　　如梦令二十一首<br />
　　镜药收来守拙，不遇知音难说。古鉴要予磨，点处便交光彻。<br />
　　欢悦，欢悦。衮出一轮明月。<br />
　　又<br />
　　竹笠竹冠竹椀，与我日常为伴。坐卧去来空，便是清凉彼岸。<br />
　　风汉，风汉。日月轮催不管。<br />
　　又<br />
　　只把灵台频扫，惜取自家真宝。火裹长莲花，便是修行玄奥。<br />
　　颠倒，颠倒。境灭心忘了了。<br />
　　又<br />
　　一片灵空为伴，因把欲情割断。日上炼虚无，常住神堂古观。<br />
　　风汉，风汉。此外别无手段。<br />
　　又<br />
　　随分养营皮袋，坐卧去来明快。境上乐闲游，些子无生挂碍。<br />
　　忍耐，忍耐。占得逍遥自在。<br />
　　又<br />
　　物外遨游落魄，步步清凉云脚。闲裹弄虚空，别有蓬莱期约。<br />
　　这看，这看。细细人情除削。<br />
　　又<br />
　　大道无名无说，休想谩生分别。火灭与烟消，便是良辰佳节。<br />
　　宜拙，宜拙。认取春花秋月。<br />
　　又<br />
　　大道根元归素，绝尽人情思虑。火灭与烟消，认取元阳收固。<br />
　　此做，此做。便是长生捷路。<br />
　　又<br />
　　因遇重阳师父，引入全真门户。慧火炼灵空，不敢胡行一步。<br />
　　一步，一步。一步近如一步。<br />
　　又<br />
　　清静无为做彻，高下休生分别。灭尽我人心，自有真师提挈。<br />
　　提挈，提挈。云绽家家明月。<br />
　　又<br />
　　日用涤除尘垢，擒缚马猿不走。展手向街前，守一不生贪构。<br />
　　贪构，贪构。怎得功成行就。<br />
　　又<br />
　　不染俗情非是，不慢下贫趋贵。不敢受人钦，自在逍遥云水。<br />
　　云水，云水。守一无为彻底。<br />
　　又<br />
　　休讶弟兄不喘，只要人情疏远。不敢受人钦，不喜轻肥杯脔。<br />
　　舒展，舒展。锻炼丹砂九转。<br />
　　又<br />
　　落魄无拘野叟，自在逍遥闲走。他日返家山，重会云朋霞友。<br />
　　知友，知友。共饮蟠桃仙酒。<br />
　　又<br />
　　日用灵光内锁，保护真心木破。金玉得凝澄，生死无由近我。<br />
　　功果，功果。归去独携云朵。<br />
　　寄浚州道友王四郎<br />
　　传语浚州道友，休恋随情花柳。最好逐谭风，保护形躯不朽。<br />
　　不朽，不朽。共饮长生仙酒。<br />
　　赠王三校尉宅三姑姑<br />
　　欲做俗中修炼，先灭我人分辩。柔弱守清贫，坚忐始终无变。<br />
　　真善，真善。损己利他方便。<br />
　　赠修武贾信实<br />
　　入道先生姓贾，日用持心低下。要见本来真，闲裹擒猿捉马。<br />
　　擒耍，擒耍。须效谭风害痖。<br />
　　赠张李二公道友<br />
　　堪叹浮生不久，尽迷气财色酒。如悟舍尘缘，共结云朋霞友。<br />
　　知友，知友。保护身躯不朽。<br />
　　赠阌乡县酒贾<br />
　　深爱贾公吉善，水云游历玄便。他日处无为，得得虎龙交战。<br />
　　交战，交战。丹结永除千变。<br />
　　述怀<br />
　　一点灵光不昧，出入往来无碍。处处现圆明，物物头头应解。<br />
　　宁耐，宁耐。万祸不能侵害。<br />
　　西江月八首<br />
　　役我尽因心意，涤除般若玄机。不劳南北与东西，方寸些儿便是。<br />
　　宝鉴尘埃蒙昧，须从磨炼辉辉。光明一点照无为，直入蓬莱幽遽。<br />
　　又<br />
　　学道休於外觅，灵苗出自心田。铁牛耕透见根元，全在殷勤锻炼。<br />
　　认证元初面月，端身勿使邪偏。六钧弓硬拽来圆，箭箭红心有验。<br />
　　又<br />
　　顿悟轮回入道，时中锻炼绵绵。存存损损恁专专，要免将来流转。<br />
　　火灭莲开五叶，烟消玉结三田。欲超无上离人天，了取空虚古殿。<br />
　　又<br />
　　欲入全真门户，行住坐卧寂寥。存心乞化度中朝，尘事般般屏了。<br />
　　莫论黄芽白雪，休搜龙虎婴娇。色财无挂火烟消，便是蓬莱三岛。<br />
　　又<br />
　　堪叹光阴迅速，日生思虑忧愁。憨憨甘作逝波流，迷恋气财色酒。<br />
　　日月暗催人老，利名不使心休。争如放下观山头，明月家家尽有。<br />
　　又<br />
　　寒后添些纸布，饥来展手巡街。残羹冷饭且充斋，柔弱清贫远害。<br />
　　万祸皆因心起，无心无祸无灾。自从心定守真胎，云水逍遥自在。<br />
　　又<br />
　　寒后添些纸布，饥来乞觅残余。野情喜不择粗疏，且要遮形楂肚。<br />
　　自叹愚蒙过甚，徒劳设药防拘。从今放下乐清虚，做个憨憨暮故。<br />
　　又<br />
　　作伴修行未是，飘飘物外行持。孤云野鹤任东西，何有些儿碍滞。<br />
　　淡饭寻他两顿，清清净净无为。寂寥潇洒最相宜，别有一般滋味。<br />
　　行香子二首<br />
　　得得无修，无惑无求。放心闲、无喜无忧。<br />
　　逍遥自在，云水闲游。趣空中玄，玄中妙，妙中幽。<br />
　　落魄婪耽，垢面蓬头。恣陶陶、真乐歌讴。<br />
　　随缘一饱，真个风流。这般来无，无来有，有来由。<br />
　　又<br />
　　朝也防心，暮也防心。恐心生、熟景来侵。<br />
　　多能术艺，书画棋琴。更不生贪，不着爱，步瑶岑。<br />
　　善也由心，恶也由心。善心闲、恶意狂寻。<br />
　　心生虚度，日月光阴。便如云行，如水去，访知音。<br />
　　云雾敛三首<br />
　　匿光辉，认愚卤。兀兀腾腾，闲裹寻闲步。垢面蓬头衣褴缕。<br />
　　乞食忘惭，方称烟霞侣。绝骄矜，趣真素。不受人钦，不择贫卑处。<br />
　　认正丹阳师父语。了了惺惺，功满归蓬路。<br />
　　又<br />
　　做修持，休轻侮。认取云中，细细清清雨。净净泠泠灵芽吐。<br />
　　心外寻求，谩了虚辛苦。坐与行，卧与住。闲裹闲搜，闲暇逍遥做。<br />
　　结就金花开玉户。一道光明，直射无为路。<br />
　　又<br />
　　告行人，听少诉。着假求真，也好回头顾。勘验行藏休慕故。<br />
　　不合虚无，怎得蓬瀛住。认元初，归莹素。勤拭灵台，勿使尘埃污。<br />
　　心上贪瞋痴尽去。暗裹功成，有个真师度。<br />
　　临江仙三首<br />
　　得得全真真妙理，无为无作无修。自然清净行功周。<br />
　　祥云围绛阙，瑞气绕琼楼。心似闲云无坚碍，身同古渡横舟。<br />
　　真空空界可相酬。白牛眠露地，明月照山头。<br />
　　又<br />
　　虚幻浮花休苦恋，南辰北斗频移。暗更绿鬓尽成丝。<br />
　　百年浑似梦，七十古来稀。奉劝人人须省悟，轮回限到谁知。<br />
　　修行宜早不宜迟。从前冤孽罪，要免速修持。<br />
　　又<br />
　　稽首吾门诸道友，降心向外休寻。等闲容易费光阴。<br />
　　修行何是若，不了我人心。灭取无明三孽火，勿令境上相侵。<br />
　　本来一点没升沈。真闲如得得，步步上高岑。<br />
　　连理枝<br />
　　浮世愚痴辈，一向贪名利。爱海恩山，构系镇迷，酒色财气。<br />
　　算荣华富贵电中光，好回心改悔。早早寻出离，默默搜玄秘。<br />
　　寂淡贫闲，随缘度日，道人活计。守无为清净行功周，赴瑶池宴会。<br />
　　赠京兆府安王解元#1<br />
　　太原公疾苦，听予告切。圣贤待把伊提挈，好休歇。<br />
　　算人生七十，古来云少，看看到也。做个放下决烈。<br />
　　割攀拽，趣闲闲，归莹素，安恬养拙。认灵源，炼磨明彻。<br />
　　从前孽，向三千功裹，徐徐消灭。青山绿水，五人共赏风月。<br />
　　〔采桑子〕<br />
　　赠获嘉王法师<br />
　　谭风偏喜王三父，夙世良缘。休更推延。妻恶儿嫌出世廛。<br />
　　修行外用无为作，囚马擒猿。不返家园。定做逍遥物外仙。<br />
　　蓦山溪二首<br />
　　修行锻炼，休觅婴和姹。认取本元初，起尘埃、须除莫惹。<br />
　　常生正觉，宜向触来看，绝人情，去浮嚣，俗事般般舍。<br />
　　长行坦荡，闲裹调和假。空裹做真修，恁清清、泠泠脱洒。<br />
　　日中静损，真正合虚无，乐逍遥，趣闲闲，步步无生也。<br />
　　又<br />
　　尘中碌碌，虚幻名和利。休恁苦劳心，镇区区，伤神损气。<br />
　　回头是老，悟即便抽身，挤荣华，绝财色，乐道超浮世。<br />
　　恩情爱恋，鼎内如鱼戏。休论早修持，甚一日、推他一日。<br />
　　风人低劝，微语破迷痴，早下手，速为之，做个前程计。<br />
　　青玉案喝马<br />
　　师真引入修行路，默默无言句。慢慢持修归真素。<br />
　　般般返照尽成空，马儿悟。证内外，无尘虑。<br />
　　真清真净投真处，细细搜寻妙玄趣。勘破浮华清虚做。<br />
　　降魔剑断孽缘休，马儿度。步步入长生户。<br />
　　阮郎归二首<br />
　　咏茶<br />
　　阴阳初会一声雷，灵芽吐细微。玉人制造得玄机，烹时雪浪飞。<br />
　　明道眼，醒昏迷，苦中甘最奇。些儿真味你还知，烟霞独步归。<br />
　　又<br />
　　闲闲云水任东西，灵空一片随。昏昏默默往来飞，前程事已知。<br />
　　真大道，出尘机，般般种种离。重阳许我白牛儿，而今便是谁。<br />
　　卜算子三首<br />
　　四大因缘做，苦海凭船渡。一清风到岸头，得上无生路。<br />
　　人叹风贫苦，我步闲闲趣。脱体全空没一文，胜似石崇富。<br />
　　又<br />
　　自入玄门户，寂淡清虚做。静裹披搜四假身，勘破尘行路。<br />
　　悟上还重悟，得得真闲趣。收住身中无价真，岂逐人情去。<br />
　　又<br />
　　风汉闲中做，彼岸神舟渡。万里晴空无片云，月照曹溪路。<br />
　　割断冤情苦，默默明玄趣。一任傍人笑我贫，肚裹非常富。<br />
　　水云集卷中竟<br />
　　#1此词牌不明。<br />
　　水云集卷下<br />
　　昆仑山长真子谭处端述<br />
　　沁园春五首<br />
　　爱欲无涯，有限形躯，休苦苦疲。这宿缘分有，儿和女是，他家衣饭，各自相随。<br />
　　谩使心机，空生计较，大限临头孰替伊。当须悟，早抽身物外，也是便宜。<br />
　　蹉跎下手犹迟，切莫外周游觅妙微。但尘心起处，皆魔孽认，元初本有，锻炼昏迷。<br />
　　真静真慈，玄波涤荡，自在逍遥境上持。千朝后，现灵台一点，光射无为。<br />
　　又<br />
　　虚幻浮华，百岁光阴，叹一剎那。谩区区碌碌，争名利纵，荣华富贵，贪得如何。<br />
　　蜃气楼台，虹桥碧落，些子时光长久么。闻强健，出熬熬苦海，速上高坡。<br />
　　聪明切勿蹉跎，算世事皆空身莫过。认元初本有，无穷宝染，尘埃蒙昧，慢慢揩摩。<br />
　　保养灵根，频频浇灌，水间金花结玉柯。超生灭，这本来一点，无少无多。<br />
　　又<br />
　　好没来由，名利区区，几时尽头。算荣华富贵，名高位显，妻儿艳女，肯做持修。<br />
　　冷淡玄门，清虚妙道，苦涩难行孰意留。修行路，悟轮回生死，有分仙流。<br />
　　除身尽是闲愁，猛割断冤情去便休。顶青巾布素，随缘度日，逍遥云水，物外遨游。<br />
　　闲裹寻闲，损之又损，火灭烟消绝外求。将归去，这酆都路变，蓬岛瀛洲。<br />
　　又<br />
　　自古愚贤，日月轮催，尽沉下泉。叹张陈义断，因名利恣，奢华后主，破坏家园。<br />
　　楚庙江边，汉陵原畔，势尽还空皆亦然。英雄辈，尽遗留坏冢，衰草绵绵。<br />
　　呜呼往事堪怜，染虚幻浮华逐逝沿。又争如省悟，尘劳梦趣，贫闲归素，保炼丹田。<br />
　　越过轮回，超升苦海，直上清凉般若船。逍遥岸，会玄朋琼路，同访桃源。<br />
　　又<br />
　　倏忽光阴，四大浮空，是非久坚。这轮回谁保，朝昏彻被，家缘恩爱，系绊迁延。<br />
　　一个真灵，千生万劫，苦海浮沉逐孽缘。当须悟，在伊家慷慨，生死争先。<br />
　　聪明切听微言，好放下闲愁。搜妙玄。认贫闲寂淡，休生恶勘，元初一点，摆出新鲜。<br />
　　直正无私，常行平等，坦荡逍遥任自然。真功行，向闲中慢慢，积累成千。<br />
　　望海潮二首<br />
　　全真大道，无为清净重重障碍堪嗟。每叹自缘，招且不兔，闲游云水他趖。<br />
　　无念谤诽邪。愿人人早悟，急景浮华。道祖西升，去尚犹避过流沙。<br />
　　归地肺复仙家。会云朋霞友，真乐无涯。虚堂宴赏，蟠桃斓熳，瑶卮共饮流霞。<br />
　　满坐戴琼花。得玄玄结正，一粒丹砂。此际功成行满，同泛渡云槎。<br />
　　又<br />
　　堪嗟浮世，谁能省悟，人人俗景迷遮。颜貌日衰，残由尚苦，贪求爱恋婴娃。<br />
　　欲海浪途赊。被二轮催促，易鬓霜华。忽尔无常，限到着甚理逃趖。<br />
　　争如悟速抛家。屏尘缘外绝，内固根芽。三千密要，阴功八百，真诚炼行无差。<br />
　　云水步烟霞。认三光真秀，凝结丹砂。异日功成去也，牛斗泛灵槎。<br />
　　恣逍遥<br />
　　自慕贫闲，来来懒惰。憨憨地、并无灾祸。残羹冷饭，全无烟火。<br />
　　吃一盘、肚暖则个。他是他非，於予可可。眼前事、近来识破。<br />
　　腾腾兀兀，随缘且过。恣逍遥、住行坐卧。<br />
　　南柯子二首<br />
　　频剔灵明烛，勤磨智慧刀。万缘一豁绝丝毫。锻炼元初，终始莫辞劳。<br />
　　水底霞光超，山头雪浪抛。虎龙蟠鼎绕周遭。炼就仙丹，步步上青霄。<br />
　　又<br />
　　云去南山静，风来渭水寒。凌波凝结一团团。万里晴空，清爽此时观。<br />
　　雄剑鸣开匣，人头落玉盘。一轮明月上栏杆。了了从斯，心意始闲安。<br />

                    <br>
                        　　黄莺儿令<br />
　　活鬼活鬼，日日市廛，争名竞利，为恋他好女娇儿，把根源轻弃。<br />
　　早早不肯寻出离，大限来何计。想你也没分升天，却有缘入地。<br />
　　菩萨蛮<br />
　　慧刀挥处人头落，虹霓万道冲云脚。灭尽我人心，何劳向外寻。<br />
　　白莲生火裹，法忍无生死。忍辱两皆空，龟毛兔角同。<br />
　　瑞鹧鸪十一首<br />
　　修行休觅虎龙儿，只要灵明识本机。昏则弥陀成外盗，悟来烦恼是菩提。<br />
　　常搜己过心明显，唯见他非性转迷。打破般般休歇去，虚堂深处伴牟尼。<br />
　　又<br />
　　修行休觅虎龙儿，火灭烟消财色离。内炼气神成九转，外除清欲却三尸。<br />
　　居常休话他长短，处净宜搜自己非。长使灵根无挂碍，自然证果佛菩提。<br />
　　又<br />
　　修行频剔性中灯，照破从来暗裹昏。物物头头休染着，昏昏默默绝言论。<br />
　　超凡人圣非由我，地狱天堂总在君。唯有一条真正路，居常牢闭四城门。<br />
　　又<br />
　　人人学道慕腥膻，嗜酒迷花罪孽缠。心慕腥膻伤物命，意生贪爱损根源。<br />
　　唯论药术矜能解，岂信金科秘妙玄。如悟本空休歇去，一齐放下学修仙。<br />
　　又<br />
　　修行心炼似寒灰，放下痴贪气色财。人我怎生成道果，是非难得产真胎。<br />
　　无明灭尽朝金阙，情欲俱忘拜玉阶。修炼直须烟火灭，为心低处有蓬莱。<br />
　　又<br />
　　本来真性是玄机，只在灵明悟得时。火灭烟消成大药，境忘心尽见菩提。<br />
　　虚闲清净真仙路，寂寞无为出世梯。一法不生无挂碍，修行唯是这些儿。<br />
　　又<br />
　　修行须唱落花莲，损损闲闲任自然。日上莫谈他事短，时中频整自心偏。<br />
　　休离方寸搜丹药，莫外周游觅妙玄。长使灵台无一物，便成九转产胎仙。<br />
　　又<br />
　　修行非易亦非难，应物慈悲认内闲。意上有尘山处市，心中无事市居山。<br />
　　常耕清净田三段，定守无为舍一间。地久天长专一志，自然结就紫金丹。<br />
　　又<br />
　　莫言容易做修持，损损存存恐碍违。两饭虑频侵道友，一钱外恐损希夷。<br />
　　众中戒口忘矜俊，独坐防心断骋驰。十二时中常返照，犹疑暗察有无私。<br />
　　赠王公云庵<br />
　　王公幽隐远佳餐，保护灵根守内闲。意上有情山处市，心中无欲市居山。<br />
　　颐神须要常温暖，炼气功成拒暑寒。专一始终无变异，自然凝结宝琅玕。<br />
　　赠郭公<br />
　　休心损事养根源，寂淡清虚守自然。积德仁风师孔孟，僻潜高洁效颜原。<br />
　　定观明月三秋夜，妙趣玄风九夏天。诗酒琴书谁可并，野夫常许似龙眠。<br />
　　望蓬莱五首<br />
　　真大道，损损做修持。到处受人钦供养，得便宜是落便宜。步步入青泥。<br />
　　为贫汉，寂淡莫相违。外貌常教人见畏，内容默默采灵芝。指日赴师期。<br />
　　又<br />
　　听咨告，少事要君知。万事苦求终害己，得便宜是落便宜。伶俐不如痴。<br />
　　真修炼，心外莫行持。只墟眼前为见在，自然烦恼不相随。步步入无为。<br />
　　又<br />
　　行大道，认取坎和离。一点来时颠倒处，两般消息与搜披。玄妙不难知。<br />
　　休外觅，识取自菩提。有相身中成锻炼，无为路上证牟尼。指日跨云霓。<br />
　　又<br />
　　全真妙，无我亦无人。无作无为绝视听，谦和柔弱没疏亲。寂寞守清贫。<br />
　　玄玄处，得得好良因。一点无生真自在，湛然常寂本来真。功满列仙宾。<br />
　　又<br />
　　长真子，日计旋寻求。随分随缘消旧业，闲愁闲闷一时休。明月照山头。<br />
　　常澄湛，无证亦无修。自在不居因果界，逍遥颖脱出沉流。功满到瀛洲。<br />
　　满路花三首<br />
　　因师超苦海，舍俗探幽玄。顿居欢喜地，认贫闲。<br />
　　是非人我，岂论与愚贤。步步清凉路，信任遨游，兀谁知恁恬然。<br />
　　也无心、远望神仙，到了分随缘。尧年丰岁稔，谢皇天。<br />
　　水云活计，只觅一文钱。损损闲闲趣，寂寞无为，任他岁月绵绵。<br />
　　又<br />
　　重阳佳节至，云水寄天涯。玄朋邀共饮，赏黄花。<br />
　　特临雅会，南望翠烟霞。极目岚光裹，隐约依稀，瑞云深处仙家。<br />
　　任陶陶、畅饮喧哗，鱿泛笑擎夸。樽前唯对酒，喜何加。<br />
　　浮金潋滟，默默采灵葩。饮罢还重劝，不醉无归，月明初上窗纱。<br />
　　又<br />
　　上无三瓦舍，下没一犂田。水云真活计，且随缘。<br />
　　街前展手，化个有缘前。此前字以寓其意。独步归来晚，万里晴空，卧听虎啸啼猿。<br />
　　趣闲闲、真乐无边，一派滚灵泉。鼎中真火降，永凝铅。<br />
　　虎龙蟠绕，真秀结根源。默默无为坐，独守孤峰，一轮明月流天。<br />
　　捣练子五首<br />
　　捣练子，具如何。从前罪孽暗消磨。啰哩唆，哩唆啰。<br />
　　从初得，认波罗。色财勘破扑灯蛾。啰哩唆，哩唆啰。<br />
　　又<br />
　　听分剖，这风哥。寻常只恁啰哩啰。啰哩唆，哩唆啰。<br />
　　些儿话，不须多。交贤会得笑呵呵。啰哩唆，哩唆啰。<br />
　　又<br />
　　清净法，越婆娑。神舟稳驾渡沉波。啰哩唆，哩唆罗。<br />
　　早下手，出迷河。伊还不悟转蹉跎。啰哩唆，哩唆啰。<br />
　　又<br />
　　浮华事，梦南柯。流年电闪下轮坡。啰哩唆，哩唆啰。<br />
　　早脱离，出漩涡。两输日月疾如梭。啰哩唆，哩唆啰。<br />
　　又<br />
　　风人唱，破迷歌。回心与我见弥陀。啰哩唆，哩唆啰。<br />
　　十捣练，要调和。恩情欲爱是冤魔。啰哩唆，哩唆啰。<br />
　　汉宫春三首<br />
　　甲子天元，遇明朝圣代，神仙出世。仙师密遣，故我水云东历。<br />
　　山遥路远，渡难阻、岂辞迢递。惟念念，人人未悟，虚华恋着家计。<br />
　　轮回最苦省悟，照前贤作用，如何脱离。尘缘屏绝，渐迤可亲玄理。<br />
　　功成气结，得指日、身超仙位。归去后，鸾鹤引赴，蓬莱真会。<br />
　　又<br />
　　欲入无为，乐闲中闲裹，祇这些儿。惟论目下，未来已往休披。<br />
　　常行坦荡，远财色、人是人非。新来恁，怡怡内乐，境上无挂毫丝。<br />
　　昏昏默默得也，向无中捉住，真个根基。惺惺洒洒，无用无作无持。<br />
　　头头返照，自然理、触处晖晖。谁会得，清风皓月，湛湛两个人知。<br />
　　又<br />
　　自慕贫闲，便摧强挫锐，柔弱和光。尘缘顿舍，慧烛朗爇灵房。<br />
　　七门返照，用七宝、密密铺妆。擒猿马，邪生智巧，锻炼列另端行。<br />
　　清净自然守守，守无为常善，一炷心香。平康宴乐，玉液酬泛琼觞。<br />
　　云朋霞友，笑喧哗、金玉玎珰。人去后，云收雾敛，澄澄月满虚堂。<br />
　　长思仙（长相思）九首<br />
　　朝思仙，暮思仙，思忆真师四五年。惟愁功未圆。<br />
　　功须圆，行须圆，功行双全作大仙。携云归洞天。<br />
　　又<br />
　　外奔驰，痛鞭持，习性调和路不迷。清溪香草肥。<br />
　　芒儿归，牛儿随，明月高空照古堤。人牛不见时。<br />
　　又<br />
　　金要多，银要多，奴马田园苦要多。临行孽更多。<br />
　　贫如何，富如何，万事无心只恁何。将来奈我何。<br />
　　又<br />
　　道人心，处无心，自在逍遥清净心。闲闲云水心。<br />
　　利名心，纵贪心，日夜煎熬劳役心。何时休歇心。<br />
　　又<br />
　　修行心，包容心，一片清虚冷淡心。闲闲无用心。<br />
　　灭嗔心，去贪心，寂寞清贫合圣心。无生现本心。<br />
　　又<br />
　　好颜容，似花红，莫待馨香逐晚风。临头始悟空。<br />
　　妙搜穷，脱凡笼，猛烈灰心出世雄。功成三岛峰。<br />
　　又<br />
　　遇风仙，接幽诠，云水飘蓬镇日闲。灵明现本元。<br />
　　结真铅，溉清泉，须信壶中别有天。逍遥得坦然。<br />
　　又<br />
　　得还无，合虚无，湛湛澄澄有若无。元初无更无。<br />
　　理清虚，证空虚，一点灵源实若虚。光明彻太虚。<br />
　　又<br />
　　得玄玄，悟三三，火灭烟消风害谭。昏昏保玉男。<br />
　　趣闲闲，认憨憨，一性浑如月正南。澄澄现碧潭。<br />
　　忆王孙七首<br />
　　神舟稳驾出沉流，明月辉辉命自周。两个先生暗点头。<br />
　　有来由，万劫轮回向此休。<br />
　　又<br />
　　修行谁会把心降，赤凤驱将饮碧江。调引婴娇笑舞双。<br />
　　剔银缸，物物头头现晓窗。<br />
　　又<br />
　　从初得得便风流，降伏龟蛇住定州。千日丹成永永收。<br />
　　好因由，自在逍遥万事休。<br />
　　又<br />
　　心中无事气神和，不觉欣欣言语多。剑用道钢磨更磨。<br />
　　害风哥，割了舌头赶退魔。<br />
　　又<br />
　　尘寰财色苦相萦，着爱浮华役此身。好悟灵源一点真。<br />
　　绝贪嗔，便是逍逼到岸人。<br />
　　又<br />
　　无无无有有无无，悟得无无便不愚。日月年时损壮粗。<br />
　　见元初，万道霞光攒宝珠。<br />
　　又<br />
　　茫茫苦海两无边，无限迷鱼〔沉〕黑渊。我掷金钩钓有缘。<br />
　　缘儿牵，引上神舟采玉莲。<br />
　　减字木兰花六首<br />
　　全真门户，静静清清无作做。非易非难，财色无明尽结丹。<br />
　　真龙真虎，境灭心忘知去处。铅汞相传，交媾须离种种边。<br />
　　又<br />
　　逍遥自在，去去来来无挂碍。一片灵空，处处圆明无不通。<br />
　　无分内外，莹彻周沙含法界。遍照无私，明月高穹秋夜时。<br />
　　又<br />
　　心颠意耍，难辨身中真共假。意耍心颠，招得全生罪孽愆。<br />
　　心宁意息，定裹闲闲明慧力。意息心宁，道自归而神自灵。<br />
　　又<br />
　　遇而不悟，可惜惺惺逐欲去。目下蹉跎，教我如今怎柰何。<br />
　　他时若到，悔晚投玄亲妙道。早早回修，免向三涂六道游。<br />
　　又<br />
　　水云皮袋，似水如云长自在。自在闲人，闲裹搜寻物外身。<br />
　　任行任住，色外真空闲裹做。欲觅真空，祇在南山尽静中。<br />
　　又<br />
　　尘心起处，隔了逍遥云水路。不起尘心，色相还空猿马擒。<br />
　　而今勘破，保守天真闲裹过。欲识天真，白玉黄金铸就身。<br />
　　武陵春<br />
　　赠李道人拆字<br />
　　□日劝君君不省，□下越贪忙。□识常常内转伤，□肯恁思量。<br />
　　□养灵根牢固取，□目好回光。□兀腾腾万事忘，□内热仙香。<br />
　　南乡子<br />
　　物物不追求，兔有人前宠辱忧。世路巧机齐放下，休休。<br />
　　顺着人情不自由。最好把身囚，落魄随缘云水游。<br />
　　乞食存心消旧孽，修修。譬似无常限到头。<br />
　　永遇乐<br />
　　赠浚州王三校尉<br />
　　飘逸闲行，坦然稳路，任云任水。落魄婪耽，蓬头垢面，朝日常如醉。<br />
　　腾腾兀兀，遨游闲散，去住并无萦系。觅残余、填肠塞肚，到处夜来闿睡。<br />
　　人人未悟，修持都是，自着难为割离。爱欲无涯，煎熬苦海，生灭何时已。<br />
　　一蓑一笠，随缘且过，便是道人活计。你咱自、迷情未肯，且祇恁地。<br />
　　踏莎行十二首<br />
　　云水闲人，婪耽布素。逍遥物外烟霞步。存心乞化度朝昏，巡门喏诺须分付。<br />
　　水定云闲，不随他去。烟消火灭清凉趣。此游圣境又空回，携筇独上长安路。<br />
　　又<br />
　　屡劝聪明，聪明不悟。寻常相付留词句。词中唯是劝回修，何曾词裹依他做。<br />
　　早悟轮回，速寻出路。二轮催促朝还暮。今生荣贵是前缘，来生果报将何去。<br />
　　又<br />
　　舍俗修行，超尘归素。安恬寂淡忘思虑。颠狂猿马锁空房，灵源一点常教住。<br />
　　莫觅金翁，休搜龙虎。清清闲暇逍遥做。慧风吹散岭头云，一轮月照曹溪路。<br />
　　又<br />
　　步步无生，缘亲禅道。明来暗合通庄老。风仙十载去朝元，处端云路将应早。<br />
　　悟正身中，无穷真宝。因缘漏果何须造。闲闲活计我家风，逍遥坦荡吾门好。<br />
　　又<br />
　　既得修真，须搜玄理。心中事事都忘弃。因师妙旨悟元初，山头一点光明起。<br />
　　落魄生涯，水云活计。遨游坦荡红尘裹，诸公休讶这风人，寻常只恁哩啰哩。<br />
　　又<br />
　　戆戆憨憨，无言无说。自惭谩设虚分别。从今更不外奔驰，其中尤妙偏宜拙。<br />
　　收卷精神，藏辉迹灭。空生烦恼齐休歇。祇陀园裹种琼花，芬芳一朵金莲结。<br />
　　又<br />
　　才见春花，又逢秋月。春花秋月何时彻。劝君速悟勿蹉跎，壶中别有嘉时节。<br />
　　断爱超尘，当须猛烈。元阳固炼搜玄诀。神珠磨炼莫交昏，无来不去超生灭。<br />
　　又<br />
　　忍辱常餐，永除浊酒。洗心涤意忘诸有。存存损损了空虚，安安稳稳无他走。<br />
　　静静清清，天长地久。春花秋月坚坚守。腾腾兀兀向前行，昏昏默默合着口。<br />
　　又<br />
　　一颗玄珠，从来蒙昧。贪嗔痴染难分解。顿修涤荡不交昏，轮回生死都无碍。<br />
　　急急行持，休生退怠。绵绵锻炼须宁耐。了心何处是归期，彩云鹤引蓬莱会。<br />
　　赠兴平赵六士<br />
　　百岁荣华，星移光烈。人身难保朝昏彻。恩情眷爱已收空，不时大限将分别。<br />
　　早悟轮回，惊生惨切。割情舍爱亲玄诀。公还猛烈入清虚，风人许你开心月。<br />
　　寄京兆徐公<br />
　　方寸灵田，何曾拂扫。尘埃久暗生荒草。神泉散漫不凝澄，如何结得长生宝。<br />
　　云水寻真，逍遥访道。离家便是离烦恼。聪明如悟肯休心，孤峰共饮蟠桃老。<br />
　　赠王三校尉<br />
　　稽首王公，微言少告。残年霜鬓君今到。攀缘恩爱几时休，闲身强健灰心好。<br />
　　深理幽微，世情颠倒。寂寥潇洒搜玄奥。水云同步访丹阳，孤峰共饮蟠桃老。<br />
　　赠浚州王四郎#1<br />
　　贤兄来到，说公深浅。我闻听、忽生叹羡。一母三枝背长情，安忍心变。<br />
　　悔前非、改行方便。聪明省会，速来见面。与仁兄、和颜欢宴。<br />
　　稍有违情定风子，决成宛转。水云去、更无厮见。<br />
　　浇溪沙<br />
　　辞贾公<br />
　　云水飘飘物外游，垂纶独钓大神舟。遇迷苦海不吞钩。<br />
　　却返碧波归去后，家山重会马丘刘。玉壶金液宴仙俦。<br />
　　〔寄卢公〕#2<br />
　　长生先生作满庭芳，赞道释，寄助缘卢公武德。<br />
　　释氏禅宗，老君道祖，吕锺海蟾明天。重阳立教，东海阐良缘。<br />
　　唯度丘刘谭马，分异派、王郝先传。将来去，十洲仙会，霞友性团圆。<br />
　　成仙。非难易，行修八百，功了三千。待天书紫诏，性命完全。<br />
　　要出阳阴之壳，常无染、万物无愆。真了了，龟蛇蟠绕，阴尽去朝元。<br />
　　水云集卷下竟<br />
　　#1此词牌应为『转调踏莎行』。<br />
　　#2此词乃刘处玄撰，非谭氏之作。<br />
　　后序<br />
　　人生天地间，圆首方足，抱识含情，禀五行之秀，为万物之灵，佛性仙材无不具，药炉丹灶无不备。若能屏嗜欲，弃浮华，绝贪求，去名利，静息虚凝，则可以长生久视。长真谭公仙人，以宿缘符契，壮岁得遇重阳祖师，与丹阳、长生、长春同师也。厥后相从真人，西抵汴梁，付以口诀。后至洛川，积功累行，先厌世而登真。有留语录词章，仅数百篇，皆包藏妙用，穷达造化，命之曰《水云集》，传之四方久矣。值丙午间，浚郡大水，漂没其板。神仙长生刘公闻之，不胜悯悼，即命工重刊於东莱全真堂。今又值累年兵革，天下无有全者。路钤高友并其妻孟常善，举家孜孜慕道，往来於淮楚间，访寻真人遗稿。乃於门弟子处，疑若神授，得其全帙。恐其斯文泯绝，今复镂板印行於山阳城西庵。实见高君用心於教门之切也。呜呼，真人羽化已久，斯文不可再得。及见仆先父所作前序，又属予为后跋。遂不揆荒芜，勉述。<br />
　　又<br />
　　仆一日编类诸仙降批词颂《珠壁集》间，忽有高牙大蠢，森拥蓬扉。仆愕然兴之而迎其门，乃萧师故来下盻。相揖而进之，谓予曰：顷有道友张志全，不远数千里而来，拥斯长真子谭师父平世述作《水云集》一部，特以见遗某。然而不解文墨，忝於教门，粗钦慕之。柰屡经兵火，将诸全真玄奥之书板集，俱已焚毁殆尽。唯有此集，幸好事者藏诸屋壁，仍存焉。若不再行镂板，传於四方，诚恐泯绝，又阂将来慕道者参访耳。愿为重刊之序。仆应之曰：曩者有东牟范学正父子，才高歆向，学富固彪，已序之矣。仆安敢措乎耶。屡辞不获，聊为散语，以塞雅命云尔。时己丑年重阳日。<br />
　　<br />

                    </div></div><hr><script charset='utf-8' src='../../js/footer.js'></script></body></html>