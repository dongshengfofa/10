<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法草堂集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>草堂集</center></div><div class='fo'><center>经文出处:来自殆知阁</center><br/><br>
                        草堂集<br />
　　经名：草堂集。金王丹挂撰。一卷。底本出处：《正统道藏》太平部。<br />
　　草堂集<br />
　　五峰白云子王先生撰<br />
　　词<br />
　　满庭芳十一首<br />
　　因腊月二十二日，乃重阳师祖悯化妙行真人降迹，丹阳师父顺化慈愿，真人升霞，众道友修斋毕，以词赠之。<br />
　　雪霁郊园，冰凝池沼，时当探入穷冬。重阳此日，降迹阐真风。<br />
　　还是丹阳师父，辞尘世、飞上天宫。玄元理，一升一降，显现至神功。<br />
　　无穷。真匠手，京南陕右，河北山东。但儿童耆老，谁不钦崇。<br />
　　应物随机顺化，垂方便、三教通同。诸公等，从今已往，何日再相逢。<br />
　　赠魏德纯<br />
　　利锁名缰，恩绳爱索，兀谁不被牵缠。但能省悟，早是具前缘。<br />
　　那更苦求出离，情探处、翻作雠冤。应知否，暗中真圣，接汝趁天元。<br />
　　坚坚。惟谨谨，收缚意马，擒捉心猿。稍些儿放荡，损坏芝田。<br />
　　日用常搜己过，居众中、莫见他愆。如斯做，本来一点，不许不周圆。<br />
　　赠刘四郎<br />
　　冷淡家风，清闲门户，有谁着意搜求。元初灵识，刚被火宅囚。<br />
　　贪恋时间恩爱，终不道、前有程头。当省悟，好学我辈，一割万缘休。<br />
　　优游。何可似，鹰离笼罩，鱼脱纶钩。信飘飘浑如，解缆孤舟。<br />
　　随分饥食渴饮，饱来后、鼓腹歌讴。无萦绊，功成归去，高步访瀛洲。<br />
　　赠周信等<br />
　　贵贱由天，荣枯随分，分明不在强图。得之本有，失者本来无。<br />
　　谩使机关巧幸，劳神智、疲役形躯。痴迷客，蝇头利路，贪得又何如。<br />
　　蟾乌。飞走急，百年限裹，光景须臾。恰红颜青鬓，尽变霜须。<br />
　　不日无常来到，问君待、着甚枝梧。争如我，虚闲寂静，保固大丹炉。<br />
　　又<br />
　　一点灵明，万情牵绪，岂曾时暂宁闲。轮回催逼，贩骨若丘山。<br />
　　由是迷心未悟，夸聪辩、驰骋伶奸。还同似，飞蛾投火，蝼蚁竞循环。<br />
　　今番。亲得遇，群仙降世，阐化人寰。示全真大教，直指玄关。<br />
　　常处常清常静，休持论、返老童颜。从兹后，除疑断妄，名姓列仙班。<br />
　　又<br />
　　四业三彭，七情六欲，终宵永日教唆。输他圈圆，难出黑风波。<br />
　　起尽悭贪嫉妬，生机狡、无限张罗。堪嗟处，从今至古，谁是不遭呵。<br />
　　王哥。亲说破，直须决烈，慎勿蹉跎。把无情慧剑，每每频磨。<br />
　　假使当场临阵，加刚锐、辟散群魔。归来后，民安国富，齐唱太平歌。<br />
　　咏三教<br />
　　释演空寂，道谈清静，儒宗百行周全。三枝既立，递互阐良缘。<br />
　　尼父名扬至圣，如来证、大觉金仙。吾门祖，老君睿号，今古自相传。<br />
　　玄玄。同一体，谁高谁下，谁后谁先。共扶持邦国，普化人天。<br />
　　浑似沧溟大海，分异派、流泛诸川。然如是，周游去处，终久尽归源。<br />
　　答人问缘甚出家如何修炼<br />
　　闲写荒词，谩成拙句，略将管见铺陈。贪迷世梦，虚度二十春。<br />
　　忽悟前头路险，拖恩爱、孰敢因循。投玄教，搜穷密妙，坦荡乐天真。<br />
　　清贫。活计好，还淳反朴，养素颐神。幸清风作伴，明月为邻。<br />
　　占得逍逼自在，从乌兔、东出西倾。忘言处，些儿消息，能有几人闻。<br />
　　示众<br />
　　正清油，重罗白面，如牙细米舂淘。精严办供，庖馔列珍肴。<br />
　　虔恪行香点静，频作礼、岂惮劬劳。惟求望，见存获福，亡者得升超。<br />
　　吾曹。听劝化，休生懈怠，道念坚牢。在澄心涤虑，勿犯天条。<br />
　　稍有违斋破戒，无惭愧、滴水难消。亏功行，将来打算，天地不轻饶。<br />
　　平州节使完颜骠骑命作醮索词<br />
　　和气融融，日迟风软，艳阳物景相宜。园林铺绣，桃李正芳菲。<br />
　　燕语莺声斗巧，黄金嫩、柳带低垂。香风细，仙姿是日，分瑞向深闺。<br />
　　神仪。何秀发，温颜玉润，鹤态依稀。志谦和慈惠，大善常持。<br />
　　遐寿不须重祝，真元性、自有仙期。俗缘断，人间梦觉，还去宴瑶池。<br />
　　又<br />
　　佑国雄才，皇家贵戚，御恩守镇平山。一方安堵，何幸感怡颜。<br />
　　视众犹同赤子，宽刑宪、矜恤愚顽。无私曲，政声流美，应遍满人寰。<br />
　　公余，重积德，投诚奉教，使保心闲。又远蒙见召，祇建灵坛。<br />
　　醮谢诸天圣众，仗青裙、开启阴关。从今后，高真降鉴，名系上仙班。<br />
　　望海潮<br />
　　自咏<br />
　　昔年贪爱，平生做作，而今一、旦纷飞。知命乐天，风前月下，依山临水幽栖。<br />
　　杜口且如痴也。不管傍人，说是谈非。尽日无余事，惟保守这些儿。<br />
　　幽微暗洽玄机。觉澄澄湛湛，并没归依。兴即唱吟，欣来歌舞，随缘悦我希夷。<br />
　　不整外容仪。放落魄婪耽，自在无为。但乐贫闲过，任乌兔走东西。<br />
　　玉炉三涧雪十一首本名西江月<br />
　　和秦先生<br />
　　策杖水云游历，一身到处为家。洞天高卧养丹砂，茅屋柴篱入画。<br />
　　收拾黄芽白雪，合和玉液金茶。就中甘味不须夸，夺个仙魁无价。<br />
　　又藏头拆字<br />
　　□大非为坚固，□今迷执居家。□还悟得紫灵砂，□弃琴棋书画。<br />
　　□载殷懃煅炼，□中养就名茶。□今知味岂须夸，□日功成无价。拆起四字<br />
　　赠显异观王后堂<br />
　　欲觅修行捷路，无令马劣猿颠。头头物物绝萦牵，问甚龟蛇相缠。<br />
　　常使灵台莹莹，自然真息绵绵。个中仙子貌婵娟，便是本来头面。<br />
　　赠安抱真等<br />
　　鱼在迷津苦海，随波逐浪漂游。闲抛香饵下纶钩，一钓俄然回首。<br />
　　也是宿缘深重，一齐万事都休。前途何处是程头，作个群仙领袖。<br />
　　又<br />
　　欲要超离苦海，先须割爱忘情。从来坑堑刬教平，不入荒凉斜径。<br />
　　幻景浮华识破，疑心妄念休生。萧萧洒洒向前行，步步蓬莱有准。<br />
　　又<br />
　　既悟出家学道，须凭一志坚坚。假饶心上起诸缘，全在殷懃炼。<br />
　　处众莫生异见，利他损己为先。内功外行两双全，得赴瑶池琼宴。<br />
　　赠平州菩萨堂刘僧<br />
　　大道岂分贵贱，人人个个圆成。休教方寸万缘生，念念常归清静。<br />
　　达了这番消息，不须屈体劳形。灵台皎洁胜冰轮，照破无明种性。<br />
　　叹出家儿生烟发火<br />
　　一等求真慕道，令人堪叹堪怜。远荤止酒戒腥膻，做就出家行遣。<br />
　　静处闭眉合眼，人前说道谈禅。些儿触着早生烟，错了从来知见。<br />
　　妙用<br />
　　罢论古人公案，且呈自己门风。三更三点扣斋钟，便是予家妙用。<br />
　　湛湛空花形像，澄澄水月仪容。两番消息一番同，看你如何拈弄。<br />
　　双泯<br />
　　祖道将何言说，正宗着甚谈论。摇唇调吻早差分，背了诸仙心印。<br />
　　似此难为举向，不辞略与开陈。头头物物露全身，言下要君承认。<br />
　　谢道友访及<br />
　　鲁拙倦贪世利，疏慵唯爱山居。探承道友喜相呼，来结良缘妙趣。<br />
　　但愿徐登寿域，更祈重悟虚无。尘劳放下万缘除，高外白云深处。<br />
　　金鼎一溪云四首　本名巫山一段云<br />
　　赠孙志道王居易<br />
　　紫陌忧危客，红尘名利家。区区终日谩孜嗟，无计伴烟霞。<br />
　　傥悟浮生梦短，咫尺蓬莱仙馆。饥餐渴饮困时眠，余事总无牵。<br />
　　又<br />
　　风定云初敛，潮平浪亦安。闲挥轻棹带蓑竿，垂钓近江干。<br />
　　堪湛碧天如水，那更月明风细。奈何鱼龞不吞钩，独立寥花洲。<br />
　　骷髅喻<br />
　　日日迷花酒，朝朝竞气财。偶然命尽掩泉台，郊外曝遗骸。<br />
　　任使敲棒打，不似从来尖傻。劝人早悟此因由，物外做真修。<br />
　　傀儡喻<br />
　　颜貌胡妆点，形骸旋合攒。趋跄扭捏恁多端，争信被人般。<br />
　　由自摇头弄影，日日当场驰骋。一朝线断罢抽牵，方悟假因缘。<br />
　　小重山<br />
　　述怀<br />
　　猛悟尘劳跳出笼。胸襟多少事，尽成空。逍遥物外效愚蒙。<br />
　　真脱洒，端的好家风。启户对松峰。红尘飞不到，白云中。<br />
　　道心不与利心同。开怀抱，高卧养疏慵。<br />
　　金健叫玉华六首　本名减字木兰花<br />
　　勉道友<br />
　　全真妙道，先把我人山放倒。妙道全真，决要收拾精气神。<br />
　　功圆行满，擎下皮囊都不管。行满功圆，朝拜丹阳师父前。<br />
　　又<br />
　　无为清静，虎绕龙蟠归大定。清静无为，子母和同出入随。<br />
　　逍遥自在，去去来来绝挂碍。自在逍遥，一任山林与市朝。<br />
　　又<br />
　　人非人是，识破全然浑小事。人是人非，恰似春风耳畔吹。<br />
　　真功真行，意马心猿休内纵。真行真功，十二时中炼气冲。<br />
　　赠罗家庄道友<br />
　　罗庄一境，曲水环山相掩映。地秀人贤，慕道崇真种善缘。<br />
　　邀予至此，供养殷懃心不止。报德无方，惟愿家家福寿昌。<br />
　　赠胡先生<br />
　　子林苗裔，谈论清高超众异。夙骨灵肌，半貌堂堂出世奇。<br />
　　身崇三教，敬释尊儒行大道。暗养仙胎，行看白莲火裹开。<br />
　　奏朋威县君完颜明慧<br />
　　严凝天气，万物深根而固蒂。蓂叶全开，仙子移真下宝台。<br />
　　松姿鹤质，遣累斋心超众异。为祝遐龄，福寿同臻等芥城。<br />
　　踏云行八首　本名踏莎行<br />
　　自遣<br />
　　壬癸才升，丙丁已降。往来浇灌黄芽长。灵童采摘赴瑶宫，笙簧迎引声嘹喨。<br />
　　虎啸祥风，龙翻雪浪。斡旋造化凭真匠。炼丹砂就月华清，踏云行处神光灿。<br />
　　又<br />
　　清静家风，无为活计。个中别有真消息。寂澄湛契玄机，杳冥恍惚通幽理。<br />
　　七宝山头，五明宫裹。陶陶恣饮醍醐味。醒还醉了醉还醒，醉还醒了醒还醉。<br />
　　又<br />
　　世事纷纷，尘情扰扰。余闲思想真堪笑。荣枯得失几时休，兴亡成败何年了。<br />
　　今日虽存，来朝难保。闻康认取无为道。修持功行两完全，携云笑指蓬莱岛。<br />
　　赠安山李秀才<br />
　　已矣焉哉，之乎者也。悟来好把番番舍。童蒙训授费精神，因循莫使头生雪。<br />
　　飞矢年光，忍教虚设。殷懃说破修仙诀。一枝丹桂肯跻攀，与君共赏长生月。<br />
　　罗家庄梁秀才叔侄虔化地建庵<br />
　　长岭峰前，罗家庄后。来山去水真明秀。而今若把道庵修，他年应引神仙赓。<br />
　　为写新词，聊充赞祝。福缘善庆从来有。叔侄暂结有为缘，子孙永享无穷寿。<br />
　　赠罗家庄崇道庵长春邑众<br />
　　邑号长春，庵名崇道。其间隐奥人难晓。长春灵艳莫教凋，真心崇道家缘掉。<br />
　　外屏喧嚣，内搜玄妙。常怀忍辱心低小。慧风吹散岭头云，一轮性月辉华耀。<br />
　　赠杨德远<br />
　　道号安闲，法名德远。法名道号开方便。安闲常要性逍遥，悟其德远归真善。<br />
　　外貌如愚，内通修炼。下功进火犹争战。金乌飞向曲江池，玉蟾跃出通明殿。<br />
　　又杨德远求词<br />
　　道本无言，强求强索。与凭诗曲强分解。元初模样体真常，随机应物无纤碍。<br />
　　出入纵横，往来自在。目前一段光明快。君还言下敢承当，不移一脚超三界。<br />
　　望蓬莱三首　本名望江南<br />
　　赠家兄忠武访及<br />
　　频失笑，迷悟理全差。富贵荣华君活计，寂寥萧洒我生涯。高枕卧烟霞。<br />
　　长生趣，清兴果清嘉。暇伴延龄千岁鹤，闲观不谢四时花。何处觅仙家。<br />
　　寄桃林口王都监<br />
　　华宗士，清誉久闻傅。邂逅相逢青嶂表，盘桓共坐玉泉边。谈论契真诠。<br />
　　从别后，再会得无缘。切恐灵机迷爱欲，不辞荒拙缀狂篇。托意在毫笺。<br />
　　寄张四秀才<br />
　　清河氏，听取此根原。自昔未逢超岸筏，而今又值下坡年。犹被世情牵。<br />
　　繁华境，虚幻不牢坚。休向梦中重作梦，便於玄上更搜玄。修补洞中天。<br />
　　无俗念三首　本名念奴娇<br />
　　咏竹谨继长春真人韵<br />
　　一竿修竹，有天然标本，森然唯独。槛外窗前横翠影，幽雅真非寻俗。<br />
　　内蕴虚心，外彰高节，超越凡材木。静吟风月，韵同敲击冰玉。<br />
　　可爱素质英姿，引鹤栖凤，四序清人目。茂叶重重光润腻，袅袅柔枝凝绿。<br />
　　根曲蛟虬，气含蔬笋，全味胜粱肉。此君嘉秀，并余遐等遐福。<br />
　　九日<br />
　　岚光清翠，动西风、还遇重阳节暇。丹叶黄花相间隔，嘉景真堪图画。<br />
　　往岁兹辰，绮罗丝竹，宴赏飞金斝。而今追想，尽成一梦虚假。<br />
　　有缘悟入玄门，尘情种种，不许纤毫挂。草舍柴篱相掩映，洁静常教清雅。<br />
　　尽日忘言，通宵无寐，甘想捱萧洒。何人同志，共说无生之话。<br />
　　叹世<br />
　　蟾乌景急，暗催人、两鬓银丝如识。终日区区犹不省，盖为家缘煎逼。<br />
　　蜗角虚名，蝇头微利，得也成何济。闻身康健，好寻云路活计。<br />
　　拂袖落魄婪耽，水边石上，笑傲闲吟缀。一粒神丹光灿灿，免使尘情连累。<br />
　　坦荡逍遥，优游自在，占得真消息。功成归去，永居蓬岛仙位。<br />
　　临江仙四首<br />
　　诫释道相辩<br />
　　禅道本来无辩证，皆因古圣强名。不须方外谩劳形。人人俱有分，个个总圆成。<br />
　　但把万绿齐放下，切须戒断无明。给孤园内任纵横。泥牛哮吼处，日午打三更。<br />
　　赠石遇仙等<br />
　　稽首同途听教化，休教虚度流年。常生觉照道心坚。包容他过失，整顿自邪偏。<br />
　　分上本无人我相，闲中认正根原。但迷假合起攀缘。永沉烦恼海，难证大罗天。<br />
　　晚景<br />
　　向晚嫩凉生户牖，松岩独坐榰颐。凭高一望彻天涯。孤城烟树惨，远浦片帆归。<br />
　　万里碧天澄似水，云闲不动毫厘。昭昭明且弄晴辉。圆光含法界，灵艳射瑶池。<br />
　　闻杜鹃戏成<br />
　　一片闲心闲不倦，腾腾兀兀忘机。晓来微雨过窗扉。翠霞青嶂裹，还听杜鹃啼。<br />
　　句句不如归去朗，我今已应归期。功成自是步云霓。何须施巧辩，苦苦竞相催。<br />
　　青莲池上客本名青玉案<br />

                    <br>
                        　　赠乌林答德润<br />
　　而今既悟尘劳苦，已是身遭遇。屏弃浮华宜朴素。<br />
　　常怀柔弱，莫生贪妬，言行须相副。闲中不起闲思虑，自得闲中妙玄趣。<br />
　　营养三田无旦暮。阴消阳长，气凝丹结，方称全真侣。<br />
　　黄鹤洞中仙二首　本名卜算子<br />
　　示众<br />
　　奉劝修仙客，各要常宁耐。万难千魔志转坚，休把初心改。<br />
　　浑似蟾光大，莹静长天外。斡运无私满大千，信使浮云寨。<br />
　　赠程三<br />
　　人似当风烛，谁肯心回顾。目下恩情紧绊牵，岂觉於身苦。<br />
　　幸有修仙路，散散闲闲做。到处逍遥任自由，功满蓬瀛住。<br />
　　姹莺娇二首　本名惜奴娇<br />
　　山居述怀<br />
　　泉石清幽，好个真游地。香风散、彩云呈瑞。日暖天和，更时有珍禽戏。<br />
　　嘉致。总妆点、山家况味。外景充盈，内景还相契。丹炉畔、虎龙交会。<br />
　　女姹婴娇，频劝我、倾金液。沈醉。但高卧、晴霞影裹。<br />
　　赠油频王广道<br />
　　广道王三，天赋精诚艺。将油面、和调运制。应物番番，但做造由心意。<br />
　　依理。炼在、长生炉内。按候知时，拈出真奇异。光明灿、馨香馥鼻。<br />
　　试与尝来，又别是、甘甜味。妙矣。堪献入、仙家筵会。<br />
　　喜迁莺<br />
　　赠康德机<br />
　　宿缘深重。早省悟，浮生都如一梦。壮志回头，专心入道，尘事豁然驱屏。<br />
　　要脱死生轮转，认取元来本柄。甚为准。待与君说破，些儿捷径。日用。<br />
　　持清静。积累内功，外行心平等。次泯贪嗔，调和神气，休放马猿驰骋。<br />
　　万里黑云消散，一点灵明光莹。仙路稳。这回须免了，改头换影。<br />
　　忆王孙八首<br />
　　自咏<br />
　　云何便会做痴憨，只为番番世事谙。<br />
　　度日随缘不外贪。处云庵。渴饮醍醐味转甘。<br />
　　又<br />
　　逍遥坦荡绝忧愁，管甚流年春复秋。<br />
　　露地安眠放白牛。晚烟收。一曲高歌古渡头。<br />
　　又<br />
　　不持斋戒不看经，不论金丹共五行。<br />
　　玉瑟闲调月正明。韵轻清。响彻瑶台十二层。<br />
　　又<br />
　　三田常用铁牛耕，种得黄芽渐渐生。<br />
　　法雨时时浇灌频。转滋荣。采摘归来上玉京。<br />
　　又<br />
　　几人学得我风流，疏尽尘缘散尽愁。<br />
　　闲品羌笛驾白牛。好因由。四大神舟任意游。<br />
　　又<br />
　　本来真性唤神仙，为爱幽栖远市廛。<br />
　　独隐山堂妙最玄。乐恬然。欣即高歌困即眠。<br />
　　又<br />
　　四时流转急如梭，百岁韶华屈指过。<br />
　　惟愿人人出爱河。养冲和。功满超升赴大罗。<br />
　　因王孙二旧友同日不期而会<br />
　　闲闲闲裹忆王孙，今幸相逢语笑频。<br />
　　各各勤修精气神。行功臻，同宴桃源碧洞春。<br />
　　好离乡四首　本名南乡子<br />
　　警世人本是神仙，只为当初纵马猿。换骨更形无定止，<br />
　　连绵。致使尘情种种牵。若解固根原，玉鼎金炉聚汞铅。<br />
　　炼三千功行满，还元。复返蓬瀛绝变迁。<br />
　　〔雪夜〕 <br />
　　余隐居昆仑山清神洞，常习不睡，因久坐，不觉雪降。其夜稍暖，岩溜半溶，似乎有声。俄然而起，出户视之，四围山色尽为更变，因倚松而作是词。<br />
　　坐久欲眬睛，不觉天公祥瑞呈。夜暖忽闻岩溜滴，声声。<br />
　　唤觉游仙梦不成。级履起开扃，四望遥峰尽变更。<br />
　　唯有长松天性异，坚贞。独倚幽岩显道清。<br />
　　〔寄族人〕 <br />
　　余祖居利州，有李仙者自彼而来，言族中亲春闻先生入道多岁矣，未知是王家那一宗派，请示一书。因成此词以寄之。<br />
　　聊与话行藏，生死轮回岂尽量。无奈顽心迷爱欲，滋彰。<br />
　　千古悠悠不到乡。幸遇祖重阳，开阐全真出世方。<br />
　　寄语吾族当省悟，消详。这个从来不姓王。<br />
　　赠崔妙信<br />
　　一个好明师，洪范恢恢出世奇。香味色声难染滞，须知。<br />
　　纵使波流岸不移。认取莫生疑，休费功夫向外驰。<br />
　　坐卧住行相守定，思惟。瞬目扬眉更是谁。<br />
　　秦楼月二首<br />
　　咏松<br />
　　烟霞客，亭亭隐在幽岩侧。幽岩侧。霜欺雪压，了无纤碍。<br />
　　虬枝招飐寒云外，天然姿质真堪爱。真堪爱。青青别是，一番标格。<br />
　　咏竹<br />
　　性贞洁，柔枝嫩叶堪图写。堪图写。四时常伴，草堂风月。<br />
　　孤高劲节天然别，虚心永永无凋谢。无凋谢。绿阴摇曳，瑞音清绝。<br />
　　凤楼梧五首<br />
　　山居遣兴<br />
　　满目青青松间竹。掩映山家，有甚闲荣辱。独自唱吟斟美酴，<br />
　　味浓醉倒和衣宿。清梦觉来情未足。重抱瑶琴，品弄无生曲。<br />
　　谁是知音余伴侣，草堂风月应相许。<br />
　　寄同道<br />
　　世事纷纷何事苦。死去生来，轮贩无停住。有幸高真开法宇，引人同上无生路。路上行人当听属。属付虔诚，念道忘思虑。清静功夫昭且着，无生路上常相遇。<br />
　　劝游春子<br />
　　嫩柳垂金花烂坼。随处园林，拂袂香风快。无限眼前闲景色，只应妆点春光。<br />
　　游骑骈骈驰稚态。不道繁华，暗换朱颜改。到底有情终不耐，殷懃说与寻芳客。<br />
　　暮春闻莺<br />
　　短景相催何大促。丽日和风，又送春光暮。渐听流莺枝上语，绵蛮似把衷情诉。<br />
　　昨日花开红满树。今已飘零，狂荡逐飞絮。奉劝游人生觉悟，莫教失却来时路。<br />
　　清明前三日因微雨过示众<br />
　　割爱忘情惟谨谨。兔走乌飞，催逼年华迅。又是清明将欲近，家家烟火宜防慎。<br />
　　和气氤氲当宝运。细雨帘纤，不负阳春信。造化工夫犹此进，仙葩迤逦飘香韵。<br />
　　上丹霄三首　本名上平西<br />
　　用张子云韵<br />
　　得真闲，投真趣，傲萍蓬。任运命、否塞亨通。生涯寂淡，二十年罢倒金锺。<br />
　　头头返照，破昏蒙、灵鉴非铜。或游戏，红尘境，或栖隐，碧岩松。<br />
　　掌谭马、遗范余风。驱驰造化，自然交媾虎和龙。上清仙举，要争魁、安敢耽慵。<br />
　　又<br />
　　弃浮荣，忘罗绊，胜秋蓬。乐天命、所遇皆通。随缘一饱，算来奚用禄千锺。<br />
　　甘闲守拙，捱清贫、岂顾顽铜。陪霞友，邀风月，临溪石，对岩松。<br />
　　论坦然、出世家风。烹金炼玉，斡旋牝虎与玄龙。而今重悟，万缘空、意倦心慵。<br />
　　入道<br />
　　死生催，轮回迫，役休期。向迷津、苦海争驰。会逢圣代、真仙垂教度群迷。<br />
　　顿然唤觉，梦浮生、疏远轻肥。头如蓬，面如垢，情如醉，貌如痴。<br />
　　处闲闲、穷究幽微。嘉祥得也、料应尘世少人知。灵风飘荡，静乾坤、月照华夷。<br />
　　朝中措二首<br />
　　抛俗<br />
　　宦途好似水，东流得失几时休。选甚王侯黎庶，无常限到难留。<br />
　　争如解放名缰锁，且免了闲愁。异日三丹结正，携云却访瀛洲。<br />
　　和孙圆明先生韵<br />
　　顿抛尘世事，无涯知命度年华。占断草堂风月，恬然欲对谁夸。<br />
　　平生据我无拘束，宝鼎养丹砂。直待功成九转，飘游海上人家。<br />
　　诉衷情三首<br />
　　九日<br />
　　重阳嘉节兴尤深，胜赏一登临。天阔水清山秀，霜叶坠疏林。<br />
　　增雅趣，助微吟，息尘襟。壶觞满泛，清韵重弹，谁是知音。<br />
　　继古韵<br />
　　瑞云探处是仙家，高枕卧烟霞。调引个中物象，玉兔配乌鸦。<br />
　　甘淡素，弃轻纱，远浮华。身崇三教，心敬三光，头戴三花。<br />
　　赠魏老<br />
　　寿高由是殢耽家，斜日对余霞。不觉尽成皓鬓，难得再如鸦。<br />
　　牙渐朽，眼蒙纱，少光华。残年何异，雨打哀桐，风撼狂花。<br />
　　行香子三首<br />
　　自咏<br />
　　云水生涯，到处为家。远浮名、浮利浮华。三宫升降，上下无差。<br />
　　要结灵胎，收灵物，聚灵芽。清兴幽赊，此外何加。恣陶陶、畅饮流霞。<br />
　　大丹熟也，归泛仙槎。便曳琼琚，摇琼佩，戴琼花。<br />
　　忆师父训号白云子名丹桂字昌龄<br />
　　幼悟离尘，炼汞烹银。把壶中、造化区分。虎龙调处，滋助阳初。<br />
　　现亘来容，元来面，本来身。云水为邻，风月常亲。妙玄通、方称全真。<br />
　　忆师慈训，稍异常人。便字昌龄，名丹桂，号白云。<br />
　　示众复用前韵<br />
　　说甚根尘，辩甚铅银。这仙佛、路径明分。何须外觅，不在劳神。<br />
　　欲要全完，当全道，露全身。一体同观，无起疏亲。志常清、常静常真。<br />
　　不惟自利，兼利他人。定结祥光，成祥瑞，蹑祥云。<br />
　　满路花四首<br />
　　谢昌黎道友访及<br />
　　早年忘俗累，云水寄天隅。群峰藏弊舍，养痴愚。<br />
　　寂寥孤淡，默默守如如。深谢崇真友，步屦携笻，不辞远访山居。<br />
　　奈门风、冷落清虚。相待礼全疏。微言频劝喻，省区区。<br />
　　前程路险，认取妙元初。物物头头上，一段灵光，本来无欠无余。<br />
　　赠小崔评<br />
　　人间何最苦，说着替君愁。眼前生灭景，象悠悠。<br />
　　虚名薄利，随分少贪求。幸遇嘉时节，乘兴偷闲，访寻霞侣云俦。<br />
　　更那堪、猛悟回头。物外恣飘游。布袍襟袖阔，好风流。<br />
　　纷纷尘事，一笔尽都勾。磨莹先天宝，灿灿辉辉，恰如朗月当秋。<br />
　　岁日赠冯六等<br />
　　节令频移改，寒暑递相迁。光阴驹过隙，古今传。<br />
　　晓来万户，欢笑贺新年。谁肯回光照，绀发童颜，渐成衰鬓皤然。<br />
　　愿人人、早悟根原。搜觅妙中玄。洞天风月下，舞胎仙。<br />
　　刀圭潋滟，一颗大丹圆。捧入青霄路，步步无生，任从海变桑田。<br />
　　赠两山道友乌林答同监等<br />
　　东南形胜地，极目锁岚烟。海山锺异秀，产英贤。<br />
　　人多吉善，息念屏嚣喧。是处追朋挹，探妙赜真，共修物外因缘。<br />
　　愿由斯、道念弥坚。早早悟重玄。殷懃营养就，火中莲。<br />
　　清香馥郁，递互尽相传。异日真功满，拂袖携云，径超无上人天。<br />
　　月中仙二首<br />
　　返照<br />
　　历劫昏蒙，为恩情爱恋，一向迷执。争头竞角，观巨浪洪波，岂顾沈溺。<br />
　　幸今生觉悟，便拂袖、开怀畅意。返照从前事，行踪过迹，翻作大雠隙。<br />
　　飘然做个闲人，向青松影下，白云堆裹。怡怡自乐，但咏歌谈笑，随缘销日。<br />
　　晚来增雅趣，对天鉴、澄澄湛碧。次第银蟾上，昭彰奋离三岛迹。<br />
　　望海<br />
　　暑气方阑，渐云收四野，山海明霁。凭高放目，视万里汪洋，东连无极。<br />
　　廓然风浪静，屡显现、嘉祥至瑞。大哉玄元体，澄清浩渺，浮动乾坤势。<br />
　　神功圣力难量，信归墟运转，无有休息。恢张万化，任云物飞翔，鱼龙游戏。<br />
　　混融千古秀，隐三岛、十洲异域。直待功成后，骑鲸笑傲超於彼。<br />
　　齐天乐二首<br />
　　得遇<br />
　　悟浮生幻化，速把恩情，爱恋俱弃。垢面蓬头，麻衣纸袄，海角天涯飘逸。<br />
　　摧强挫锐，守柔弱清贫，忘忧忘耻。劣马斯猿，顿然休歇杳无迹。<br />
　　些儿玄玄妙理。对碧天澄彻，别是一家风味。啰哩，唇歌舌诞，何有纤毫拘击。<br />
　　频加敬礼，幸出自吾师，昔年提携。异日参从，共赴蟠桃会。<br />
　　赠蔡德厚<br />
　　用千方万便，惟把修行，一一开露。至道幽深，玄机杳邈，须仗十分勤苦。<br />
　　韶华迅速，念宝运昌期，忍教虚度。此段因缘，等闲失了再难遇。<br />
　　听予重重付属。向旧来境上，挑剔勿令差互。性烛照彰。<br />
　　心花灿烂，无限清香敷布。如斯作做，自然感高真，暗垂加护。行满功圆，步入丹霄路。<br />
　　醉桃源五首本　名阮郎归<br />
　　钓乌林答二郎君<br />
　　今生豪贵宿生缘，分明说与贤。回头早早悟根原，休教俗境牵。<br />
　　搜秘密，访幽玄。炉中炼汞铅。真功真行满三千，飞腾作大仙。<br />
　　赠赵姑<br />
　　修行径路坦然平，直须断爱情。邪思妄念不相萦，三尸势自轻。<br />
　　坐与卧，住兼行。常休忘静清。一朝忽尔显灵灵，辉辉晃晃明。<br />
　　赠赵戒师<br />
　　略将微语破昏衢，尘情立剪除。色空空色两无殊，真实理不虚。<br />
　　常湛湛，体如如。出离生死途。澄潭性月一轮孤，光明射四隅。<br />
　　赠吾古论戒师善渊<br />
　　本来一点号牟尼，端严越世奇。随缘应物任施为，圆明合范围。<br />
　　或显用，或潜机。灵光出入随。但能认正决无疑，携云物外归。<br />
　　赠库使县君完颜氏<br />
　　全家一意道心坚，皆因宿世缘。精严精谨愈精专，真诚实可怜。<br />
　　听教化，悟微言。尘劳渐渐捐。内调神息两绵绵，功成自证仙。<br />
　　心月照云溪五首　本名蓦山溪<br />
　　山居述怀<br />
　　既抛火院，尘事难拘检。物外乐逍遥，总疏远、征榣赋敛。<br />
　　粗衣淡饭，据分且随缘，青峰畔，白云中，独把清闲占。<br />
　　茅庐一厦，相称平生愿。裹面但容身，也不在、浮华粒点。<br />
　　锁窗寂静，恣意任高眠，红日上，两三竿，犹自柴门掩。<br />
　　又<br />
　　五峰挺秀，滴翠岚光腻。气势压沧溟，对烟浪、云涛无际。<br />
　　碧岩深处，掩映道人家，忘宠辱，绝骄矜，勘破人间世。<br />
　　野情幽兴，谁羡公卿贵。闲运妙玄机，看虎龙、盘旋作戏。<br />
　　婴娇女姹，欢笑庆金丹，功成去，步云霓，显我嘉祥瑞。<br />
　　赠魏德柔家中魔障权令牧羊<br />
　　当初学道，望脱尘缘累。迤逦渐生魔，是时间、些儿凝滞。<br />
　　君还识破。慎守勿因循，心决烈，志精专，别有清凉味。<br />
　　羊儿牧处，收管休疏失。稍欲走东西，在主人、调伏断制。<br />
　　山间林下，早早趁归期，天欲暮，日将沈，关锁牢封闭。<br />
　　牧牛喻<br />
　　牛儿性劣，奔竞无时辍。短棒与长绳，每驱驰。牢擒痛决。<br />
　　朝来暮往，久久渐调柔，芳草渡，曲江头，露卧如霜雪。<br />
　　牧童闲散，无限情怀悦。独坐古松阴，短笛弄、声悠韵噎。<br />
　　重堆蓑笠，拍手笑归来，清风劲，碧天澄，现出家家月。<br />
　　赠赵德备<br />
　　但凡入道，屏弃繁华早。柔弱守清贫，把灵台、时时拂扫。<br />

                    <br>
                        　　尘心起处，宜向死前观，凭乞化，做生涯，余事绝论讨。<br />
　　日来月往，勤炼先天宝。默默内含光，照俗缘、番番颠倒。<br />
　　无中还有，此理最幽深，功成日，行圆时，自有天书诏。<br />
　　悟黄梁二首　本名燕归梁<br />
　　赠刘九郎<br />
　　人间何事最堪悲。迷火院，受驱驰。不曾时霎暂舒眉。<br />
　　等何日，是休期。况他衣饮各相随。空热乱，又奚为。<br />
　　明明生死眼前催。放得下，是便宜。<br />
　　又<br />
　　浮名浮利两悠悠。终不道、把身囚。多贪多败更多忧。<br />
　　又着个、甚来由。愿人识破早抽头。从前事，尽都休。<br />
　　飘飘物外不淹留。管有分，继吾俦。<br />
　　秋霁<br />
　　继古韵述怀<br />
　　肥遁人家，对东南万里，鲸海横碧。兰苑芝田，暖香风送，不减凤城春色。<br />
　　寿松径裹，缘茵嫩〔草〕 纹如识。又还是，鹤诏乍回，犹听九霄唳。<br />
　　天教赋我，此段嘉期，寸心澄寂，百虑蠲息。<br />
　　向闲中、呼童煮茗，玉瓯轻泛浪花白。神爽气和何有隔。<br />
　　况真常道，时时默运玄功，湛然无为，澹然自得。<br />
　　武陵春二首<br />
　　寄七河镇陈都统<br />
　　美誉深仁兼孝行，远近尽谈扬。为寄新词细审详，早早悟黄梁。<br />
　　一朵心花初绽处，袅袅吐清香。风散余芳入道场，廓尔露祯祥。<br />
　　寄乐亭刘嗣昌<br />
　　道念精诚闻已久，皆是宿生因。何日相陪愿结邻，挑剔出迷津。<br />
　　自在逍遥随分过，兀兀养天真。火裹莲开日转新，永永占长春。<br />
　　炼丹砂四首　本名浪淘沙<br />
　　〔赠孙义〕<br />
　　孙义来说，弟子昨夜梦丹阳真人，化弟子出家。弟子言子孙未立，家道未成，恐无出家缘分。且只在家修行可否。真人笑曰：吾固有云，无偎妻抱子，神仙没在家，蓬乌公岂不知也。言讫，弟子觉来，未知怎生。因以词赠之。<br />
　　稽首富春仙，听说根源。金柳玉扭紧牵缠。惟要自家心次决，休道无缘。<br />
　　贤圣梦中言，的不虚传。家缘事事待周全。更望一身成道果，掘地寻天。<br />
　　赠女姑郭守渊郭善知<br />
　　奉劝二汾阳，略序行藏。有缘身入道家乡。尘事番番宜损损，舍短从长。<br />
　　日用爇心香，返照回光。逢魔逢难敢承当。尽始尽终无变易，决赴蓬庄。<br />
　　赠女姑张善行<br />
　　狂语话真诚，清众宜听。不期白发鬓边生。前有无常相等待，着甚祇迎。<br />
　　除是做修行，心地宽平。旧来熟境不相萦。已过更能频改正，功自圆成。<br />
　　赠徒单姑姑<br />
　　确志慕前程，宠辱犹惊。五千奥旨灼然明。所以百川俱凑海，洼则当盈。<br />
　　上士处无争，柔弱为凭。外虽应物内澄清。履道如斯常坦坦，步步蓬瀛。<br />
　　悟南柯三首　本名南柯子<br />
　　和常显之<br />
　　宴坐心但适，幽居兴可嘉。静鸣天鼓漱云芽。吐纳绵绵，随分保生涯。<br />
　　但解安时运，奚忧换物华。三山琼路信非赊。未去权依，积翠与明霞。<br />
　　赠乐事刘司候<br />
　　猿乌诚幽伴，泉石亦近邻。三竿红日欲侵门。睡起从容，无事暂相亲。<br />
　　玄谷规千圣，泥丸聚百神。些儿功用养天真。远害全生，清乐未输君。<br />
　　溟州值雨阻道友留恋<br />
　　落魄白云子，身无个事萦。闲思云水下山屏。策蹇携童，行化过东溟。<br />
　　暑气潜然退，秋风分外清。连连小雨未开晴。有意相留，不放出门行。<br />
　　瑶台第－层三首<br />
　　崔大师生辰<br />
　　岁运推迁。时正遇，十月小春天。老人星灿，玉绳低纵，银汉高悬。<br />
　　晓来佳气聚，庆谪仙、初驻云骈。应良缘，渐重敷素艳，复阐金莲。<br />
　　飘然。尘情一荡，志归清静禀根原。鼎炉烹炼，河车搬运，丹满三田。<br />
　　洞房辉焕处，会虎龙、婴姹团圆。表长年。傲龟龄鹤算，永劫绵绵。<br />
　　元宵<br />
　　时令相催。又还是，元宵报春回。桂轮新满，金莲乍坼，不待栽培。<br />
　　六街三市徧，列鳌山、辉映楼台。竞追陪，簇香车宝马，驰骋多才。<br />
　　吾侪。情忘企慕，绛宫深处保仙胎。觉花芬馥，慧光明灿，别是欢谐。<br />
　　玉浆琼液泛，结刀圭、不让樽罍。恣开怀。任鸾迎凤引，游宴蓬莱。<br />
　　　　吴大卿寿日<br />
　　阴极阳升。当律应，黄锺正严凝。昔年此际，素云容裔，瑞气清英。<br />
　　玉衡潜运转，显弧南、一曜增明。降仙卿，渐风晴阆苑，月冷蓬瀛。<br />
　　峥嵘。天才富赡，早年名遂与功成。顺天合道，退身养浩，同辈吞声。<br />
　　客中开小宴，会朋俦、交错霞觥。醉还醒。表冰姿玉骨，寿占桩龄。<br />
　　春从天上来二首<br />
　　赠首阳山李志朴<br />
　　既悟尘缘，摆爱海恩山，蜗利蝇名。乐然拂袖，绝虑忘情。熟境慎勿牵萦。<br />
　　抱始终一志，但兀兀、莫问途程。处无为，捱萧萧洒洒，静静清清。<br />
　　闲中做成修炼，炼百脉通流，四体和平。虎远龙蟠，气结神凝，大丹一粒圆成。<br />
　　引灵童歌舞，瑞云房、满酌瑶觥。兴无穷，保探根固蒂，久视长生。<br />
　　冬至日<br />
　　兔走乌奔，竞西没东生，四序潜分。亚岁方迎，万户千门。欢笑共庆良辰。<br />
　　暗推移咎运，正南檐、爱日初新。考丰凶，会银台占候，史笔书云。<br />
　　玄元大哉造化，渐梅蕊飘香，槛竹偷春。坦坦幽人，百福咸臻，默默养浩全真。<br />
　　体冲和妙道，自然理、斡运蒙屯。岁功成，六阴爻始尽，复建阳纯。<br />
　　桃源忆故人四首<br />
　　因赵元帅舍人出示用其韵<br />
　　人生百岁诚稀少。此事任谁明晓。相见但开口笑。管甚闲悲恼。<br />
　　四时风月寻常好。放下心肠便了。虽是身难恒少。到底须迟老。<br />
　　又<br />
　　愁思俗态知多少。萦远谁能分晓。方欲强追言笑。翻复成忧恼。<br />
　　春花秋月虽然好。总被功名悮了。才见儿童年少。又早容颜老。<br />
　　又<br />
　　桃源忆故人来少。独占洞天清晓。追想从前失笑。谩惹闲萦恼。<br />
　　琴书活计端然好。一曲山堂了了。保护胎仙常少。永永依黄老。<br />
　　再用前韵藏头拆字<br />
　　□来万事心头少。□隐任他昏晓。□兀但忘谈笑。□限谁愁恼。<br />
　　□闲愈觉冲和好。口后午前功了。□补衰颜重少。□检仙无老。<br />
　　水调歌头二首<br />
　　赵舍人又写日本国人词索和其韵<br />
　　年华若飞矢，贪爱竞无休。西城始逢春色，转眼又惊秋。<br />
　　日月递相昏晓，暗裹消磨人老，甘逐逝波流。争似闻强健，拂袖觅抽头。<br />
　　放心闲，从体便，胜封侯。优游到处无系，浑似一孤舟。<br />
　　但得自家合道，任使傍人笑错，忘耻亦忘忧。高卧晴岚表，吟啸对石楼。<br />
　　赵相公寿日<br />
　　秋色入林杪，湛湛碧天长。篱边数丛黄菊，次第吐清香。自昔群真朝会，共话人间兴废，应运佐时康。遽命骑鲸客，飙羽下穹苍。禀天和，怀信惠，效忠良。甘分重职调御，大度愈恢张。况是从来声价，优渥溥沾高下，民愿庇余光。献颂期君寿，永与镇安阳。<br />
　　长思仙四首　本名长相思<br />
　　赠平山刘志常神山刘志本<br />
　　平山刘，神山刘。更易俗流作道流。人情誓莫留。<br />
　　悟骅骝，禁骅骝。灿灿神珠得自由。光明常逗遛。<br />
　　赠演州李志持<br />
　　李志持，做修持。早把心田荆棘治。休教下手迟。<br />
　　汲华池，灌华池。劣马颠猿不骋驰。功成拜玉墀。<br />
　　赠平州刘志真<br />
　　慕全真，处全真。举动行为务正真。惟凭一志真。<br />
　　合天真，契天真。十二时中守内真。头头现本真。<br />
　　赠平州宋志洪<br />
　　脱樊笼，离樊笼。无变无迁抱始终。直须显志洪。<br />
　　积真功，累真功。真正无私合大空。炉中丹自红。<br />
　　步云鞋　本名软翻鞋<br />
　　赠玄真观单姑等献履鞋<br />
　　幸遇教风开，和气洽吾怀。玄真清众总仙才。<br />
　　志谦和、恭顺垂慈惠，殷勤献，步云鞋。妙手巧剜裁，珠宝砌双腮。<br />
　　一回朝礼蹑坛台。待他年、真行真功满，超尘世，赴蓬莱。<br />
　　浣溪沙<br />
　　刘姑姑生朝<br />
　　仲夏莫开四叶初，仙姬分秀下云舆。祥光瑞气共相扶。<br />
　　法性殊无尘事累，灵姿那有世情拘。自然遐寿等麻姑。<br />
　　醉桃源<br />
　　赵恭善生朝<br />
　　前期三日是蕤宾，芝軿别紫宸。祥烟瑞霭结氤氲，同资诞玉真。<br />
　　才敏慧，性敦淳，常希道德邻。人间短景不堪陈，壶天别有春。<br />
　　诉衷情<br />
　　九日登黄崖<br />
　　重阳又早一年期，景物正凄凄。凭高畅情凝望，极目彻天涯。<br />
　　秋日短，塞天低，马南飞。诗题红叶，酒泛黄花，不醉无归。<br />
　　木兰花幔三首<br />
　　中秋<br />
　　又中秋届候，日初沈，夜微凉。对烟障云屏，良朋益友，逸兴何长。<br />
　　飙然玉轮宛转，历茫茫、巨浸跃天纲。碾破玻璃万顷，洞明三界十方。<br />
　　宜将。火枣交梨，开清赏，胜飞觞。肆雅志幽怀，遐襟旷迹，百虑俱忘。<br />
　　爰思教风始振，感重阳、隐语示回阳。桂树香传十九，致余极味先尝。<br />
　　用长春真人韵<br />
　　忆当时颖脱，道情浓，世缘疎。爱古洞深溪，苍松翠栢，万景齐敷。<br />
　　箪瓢粗为遣日，乐贫闲、况味胜尊芦。千古昏昏醉梦，廓然一旦樵苏。<br />
　　瑶图。宝箓幽微，精勤佩，未尝辜。庆灵艳昭昭，心花灿灿，并没凋殂。<br />
　　威雄猛持慧剑，屏三尸、六贼泯狂徒。永保胎仙出入，往来紫府清都。<br />
　　又<br />
　　叹滔滔苦海，任群迷，恣漂游。被有限形躯，无涯爱欲，一向拘囚。<br />
　　空生万千计较，况百年、短景不常留。贪为名深利切，岂期水远山悠。<br />
　　如流。岁月相催，宜省悟，觅抽头。向太一峰前，双林树下，早把心收。<br />
　　从来既知是错，待番番、放下便休休。撒手纵横无碍，状同不系之舟。<br />
　　洞仙歌五首<br />
　　述怀<br />
　　道家门户，寂淡清虚好。荣耀矜夸自无扰。<br />
　　向午窗披玩，道德南华，除此外，闲弄丝桐一操。<br />
　　秋光未老，锦树屏山绕。适性携筇任登眺。<br />
　　对茫茫鲸海，触目琉璃，天一色、何必搜穷密妙。<br />
　　待他年、功满化飞仙，越烟浪云涛，直趋蓬岛。<br />
　　示门人<br />
　　修行日用，试与重提领。本为抛家顾性命。<br />
　　下虔心苦志，挫锐摧强，忘宠辱，自得神安气定。<br />
　　番番境上，猿马休教弄。稍觉偏颇便改正。<br />
　　向闲中炼就，一粒金丹，成片段、万道霞光辉映。<br />
　　有青龙、白虎共扶持，遍三界十方，尽来称庆。<br />
　　九日<br />
　　风高露冷，又报重阳候。过雨群山倍明秀。<br />
　　正披岩红叶，接径黄花，堆锦绣、袅袅清香依旧。<br />
　　凝神望久，思入无何有。回首溪边听长溜。<br />
　　念人生如梦，世事无涯，空汩没、争似吾家拂袖。<br />
　　据盘石、容膝坐忘机，看天末飘飘，断云归岫。<br />
　　又<br />
　　素天澄彻，时令秋将暮。志尚清虚寄岩谷。<br />
　　看云中征雁，列序成行，续复断、迤逦呱呱南度。<br />
　　忘情真侣，共讲玄玄语。犹胜尘凡奋名誉。<br />
　　待欣来舞袖，睡即和衣，全放下、管甚红轮西没。<br />
　　霎时间、一枕梦游仙，觉来也重行，锦屏深处。<br />
　　达虎部落游仙观醮毕众人索<br />
　　游仙一境，上下川原秀。背负高岗面长溜。<br />
　　看峰排千刃，地占三阳，佳气聚，相接居民淳厚。<br />
　　黄童白叟，信道崇真久。同启哀诚荐枯朽。<br />
　　命簪裳誊奏，列圣高真，颁惠渥、符下宣恩赦宥。<br />
　　释幽涂、苦爽悉停酸，保见在家家，共沾福佑。<br />
　　昭君怨<br />
　　赠女姑萧敬善等<br />
　　奉劝修真仙众，日用全凭实行。乌兔疾如梭，莫蹉跎。<br />
　　遇景勿令心动，坐外住行安静。只此是功夫，合虚无。<br />
　　草堂集竟<br />
　　<br />

                    </div></div><hr><script charset='utf-8' src='../../js/footer.js'></script></body></html>