<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法还丹复命篇' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>还丹复命篇</center></div><div class='fo'><center>经文出处:来自殆知阁</center><br/><br>
                        还丹复命篇<br />
　　经名：还丹复命篇。宋薛道光撰。一卷。底本出处：《正统道藏》太玄部。<br />
　　还丹复命篇序<br />
　　嗟夫！人之有身，其昧也久矣！以名利盗其心，以是非贼其志，日渐一日，寝成鄙吝，不知好道，而自与远。然至道不远，常在目前，故《仙经》云：大道泛兮！其可左右。虽有道者欲与之开发，孰为之信？仆陋以狂言，不足以取信於人，以金鼎还返之道，陈於世者，尤非所宜。在有道者，当自知之。初年学道，所亲无非理性之士，若禅宗之上乘，一悟则直超佛地，如其习漏未尽，则尚循於生死，至於坐脱立亡，投胎夺舍，未免一朝而长往。常思仲尼穷理尽性以至於命，释氏不生不灭，老氏升腾飞举。由是圣人之意，不可一途而取之。宣和庚子岁，得至人口诀曰：大道之祖，不出一气而成变，喻之为日月，名之为龙虎，因之为阴阳，托之为天地。一清一浊，金木问隔於戊己之门；一情一性，阴阳会聚於生杀之户，采二仪未对之气，夺龙虎始媾之精，入於黄房，产成至宝。别有法象枢机，还返妙用，长生秘诀，毕於此矣！由是方知大道不繁，须逢至人授之口诀，始能造於真际耳。数十年来所穷者，皆圣人之绪余也，始明物有不迁之理。一阴一阳之谓道，偏阴偏阳之谓疾，龙虎之机，金木之理，此之真诀。仆闻不疑，依法行之，果跻圣域。尝闻奥旨混於六经书史之问，故《易》曰：男女媾精，万物化生。岂不显其道机！详其书史，以仁义礼乐有为而推之，故於无为之道而相返也。昔邹鲁之士，缙绅先生，多能明之，近世不复有矣！依师口诀，辄成五言一十六首，以表二八一斤之数；七言绝句三十首，以应三十日之大功；续添《西江月》九首，以应九转之法。辩药物采取，五行相杀，主客先后，刑德图诀，抽添运用，火候斤两，无不备悉。好道之士，请熟究斯文，或以宿缘契合，自然遭遇，文虽鄙陋，一一皆言其实矣！靖康丙午秋序。<br />
　　还丹复命篇<br />
　　紫贤真人薛道光撰<br />
　　五言绝句<br />
　　有物含灵体，无名本自然，赤龙藏宇宙，白虎隐丹田。<br />
　　北斗南辰下，眉毛眼睫边，灰心行水火，定息见真铅。<br />
　　精气之无本，神灵共一家，但能擒五贼，自可结三花。<br />
　　甲乙无令失，庚辛不要差，一阳归正令，七返转河车。<br />
　　此事诚难测，贤愚总不分，雀应非凤类，马不入羊群。<br />
　　悖产都三百，乾坤共一斤，巡行十二路，赤脚猛将军。<br />
　　一二三四五，南辰对北辰，虎龙含碧王，金木孕珠珍。<br />
　　云散家家月，花开处处春，几多云外客，尽是世间人。<br />
　　受得真仙诀，阴中炼至阳，地雷潜动处，星斗共商量。<br />
　　八卦看成母，三才始见昌，不愁生死系，俱觉地天长。<br />
　　古仙同一术，妙绝大幽探，用意寻庚甲，专心事丙壬。<br />
　　擒归乌与兔，捉取水和金，辩得束西物，修成不二心。<br />
　　窈窕并姿态，娇羞弄软柔，无情弦裹取，魂魄土中收。<br />
　　笄冠联铅汞，灵光射斗牛，少阳阴与类，无使老春秋。<br />
　　散诞无拘系，偷然道转高，妙中藏黑白，闲裹恶尘劳。<br />
　　坐卧三峰稳，丹田二气牢，定知逃世网，名字列仙曹。<br />
　　采取须教密，诚心辩丑妍，事难寻意脉，容易失寒泉。<br />
　　师指青龙汞，配归白虎铅，两般都会合，水火炼经年。<br />
　　守一坛中要，机藏十二时，数中无走失，火候莫教迟。<br />
　　达士方为倡，真仙正合宜，几年云水上，怀抱有谁知。<br />
　　人有最灵物，依稀在北辰，不知将谓气，识后自然真。<br />
　　心净如冰雪，身轻似碧云，若无十万岁，作甚世间人。<br />
　　尘市通人处，明明与往还，悟来惟一物，昧处隔千山。<br />
　　神水丹田下，华池水火间，一元能造化，返老作童颜。<br />
　　巧拙仍藏伏，神精用意包，坎高或互用，金木喜相交。<br />
　　白雪能同鼎，黄芽共一包，乾坤推九六，复妮运初爻。<br />
　　一物分为二，能知二者名，鼎炉藏日月，漏滴已三更。<br />
　　夫妇同交媾，婴儿始结成，脱胎并洗泽，擭养镇长生。<br />
　　饮了灵丹药，纯阳自在人，洞明常寂照，蓬岛镇长春。<br />
　　去就浑无系，纵横已绝尘，但知周甲子，不在守庚辛。<br />
　　访道复寻真。优游四海宾，外多舍忍辱，内省任邅迍。<br />
　　为厌人间事，忻逢紫府宾，一言亲点化，玉洞碧桃春。<br />
　　七言绝句<br />
　　万物皆从一气生，天清地浊禀生成，<br />
　　真龙真虎才交媾，一鼎红铅炼甲庚。<br />
　　阴阳配合法君臣，动静相兼气血精，<br />
　　壬癸位中男击浪，丙丁岩畔女吨呻。<br />
　　龙虎一交相眷恋，坎高才媾便成胎，<br />
　　溶溶一掬乾坤髓，着意求他啜取来。<br />
　　方以类聚物群分，两畔同秤共一斤，<br />
　　戊己宫中藏水火，小心调理武和文。<br />
　　离宫有象藏真水，坎户无形隐赤龙，<br />
　　时节正时须急采，莫教芽孽隘黄宫。<br />
　　三十辐兮同一毂，金木才逢二气交，<br />
　　六十卦分朝与暮，一阳萌处发初爻。<br />
　　阴裹十三言有象，阳中六七觅无踪，<br />
　　抽添运用须防谨，认取根源祖与宗。<br />
　　恍惚之中寻有物，杳冥之内吸真精，<br />
　　真精便是长生药，须假黄婆养育成。<br />
　　六百篇中仔细推，潜藏飞跃探幽微，<br />
　　亲疏回互相谙悉，盗取七星南斗机。<br />
　　阴鼎阳炉至道根，五行和合土为尊，<br />
　　时人若要长生药，祇向华池觅魄魂。<br />
　　圣人传药不传火，从来火候少人知，<br />
　　莫将大道为儿戏，须共神仙仔细推。<br />
　　火候抽添思绝尘，一爻看过一爻生，<br />
　　阴文阳武依加臧，一颗还丹火裹成。<br />
　　咽津纳气固形全，须藉乾坤真汞铅，<br />
　　至道不繁人自昧，五金八石是虚传。<br />
　　二气本因儿产母，夺来鼎内及其时，<br />
　　夫欢妇合黄金室，一载胎生一个儿。<br />
　　识得阴阳要妙因，炼成金液离凡尘，<br />
　　淘澄不是寻常事，姹女婴儿两要真。<br />
　　驱回北斗转天罡，手握南辰入洞房，<br />
　　否泰爻中天地合，兔鸡沐浴要潜藏。<br />
　　水晶宫裹翠娥娇，一段风光破寂寥、<br />
　　夺得兔乌精与髓，急须收拾鼎中烧。<br />
　　屏除人我守丹房，转觉光阴气味长，<br />
　　荣辱不随尘外客，但於金鼎炼铅霜。<br />
　　虎髓龙精气象全，依法修来火候煎，<br />
　　直待阴消成至宝，便知平地隐神仙。<br />
　　些小天机论气精，吕公曾道别无真，<br />
　　神仙不肯分明说，说与分明笑杀人。<br />
　　九还七返定三才，开辟抽添尽藉媒，<br />
　　四象包含归戊己，精勤十月产婴孩。<br />
　　迩来活计不胜清，一亩沙田手自耕，<br />
　　晴雨共资春气力，不愁苗稼不滋生。<br />
　　归根复命复元真，气入四肢精养神，<br />
　　神气若还俱不散，混同尘世一闲人。<br />
　　一物浮浮浑有无，堪迎秋露滴真珠，<br />
　　烟花柳陌头头是，秽浊馨香任所需。<br />
　　我今收得长生法，年年海上觅知音，<br />
　　不知谁是知音者，试把狂言着意寻。<br />
　　几年勤苦觅仙俦，不做神仙未肯休，<br />
　　绿合自然成大道，岂教凡辈觅踪由。<br />
　　父母生来真一气，无形无影卒难寻，<br />
　　要知黑白通玄妙，魂魄相投产紫金。<br />
　　上善之基妙最探，华池神水定浮沉，<br />
　　神功运火抽添处，炼己持心莫放心。<br />
　　东西南北要精通，交感阴阳雌与雄，<br />
　　火候直须牢稳审，吹虚全藉巽宫风。<br />
　　天地相交由否泰，屯蒙气候互相通，<br />
　　一夫一妇资天地，三女三男合始终。<br />
　　又诗－首<br />
　　拂掠郾中碍眼尘，休将大道付人情，堪矜自古神仙辈，特故如愚不作声。<br />
　　西江月<br />
　　一是金丹总数，河图象出真机，谁知罔象尽玄微，大道从兹孕起。<br />
　　斗柄璇玑正位，阴中却抱阳辉，昆仑子母着诽衣，是此乾坤真理。<br />
　　偃月炉中金鼎，三台两曜形神，尊卑简易汞中真，握固休推心肾。<br />
　　白虎长存坎户，青龙却与南邻，阴魂阳魄似窗尘，大意不离玄牝。<br />
　　太上三清真境，三皇五帝规模，瞿昙老氏仲尼徒，经史深岁妙素。<br />
　　间有真人出世，来昕赤子玄珠，蟾光终日耀昏衢，满目黄芽显露。<br />
　　内有五行相制，包含一粒红铅，相生相杀自天然，此药殊无贵贱。<br />
　　会向我家园裹，栽培一亩天田，中男小女共相连，种得黄芽满院。<br />
　　凿破玄元三五，拨开造化圭璋，希夷妙旨在中央，咫尺无名罔象。<br />
　　片饷工夫便得，教君地久天长，蓬莱仙岛是吾乡，怎不留心信向。<br />
　　竹破须还竹补，人衰须假铅全，思量只是眼晴前，自是时人不见。<br />
　　日月相交高坎，龙蛇产在先天，长生妙药在家园，一饷工夫便现。<br />
　　此道至灵至圣，无令泄漏轻为，全凭德行两相宜，言语须防避忌。<br />
　　要藉五行生旺，须明阳盛阴衰，三人同志馑防危，进火工夫仔细。<br />
　　炼就光明莹玉，回来却入黄泉，升腾须假至三年，携养殷勤眷恋。<br />
　　九九才终变化，神功岂假言宣？分明顷刻做神仙，永驾鸾车凤辈。<br />
　　一炁初回遇朔，鼎中神水温温，刚柔相会气均匀，妙在无过浑沌。<br />
　　八卦循回循绕，推排九窍追奔，东西沉静合朝昏，莫与常人议论。<br />
　　诗一首<br />
　　一月一还为一转，一年九转九还同，唯凭二卦推刑德，五六回归戊己中。<br />
　　丹髓歌<br />
　　炼丹不用寻冬至，身中自有一阳生，<br />
　　龙飞赤水波涛涌，虎啸丹山风露清。<br />
　　初时有如云出洞，次则有如月在潭，<br />
　　又似金蚤如玉笑，好将火候炼三三。<br />
　　娇如西子离金阁，美似杨妃下玉楼，<br />
　　日日与君花下醉，更嫌何处不风流。<br />
　　井底泥蛇舞拓枝，窗间明月照梅梨，<br />
　　夜来混沌癫落地，万象森罗总不知。<br />
　　昔日遇师亲口诀，只要凝神入气穴，<br />
　　以精化气气化神，炼作黄芽并白雪。<br />
　　一年沐浴更防危，十月调和须同节，<br />
　　服了丹砂朝玉帝，乘云跨鹤登天阙。<br />
　　乌无形，兔无影，乌兔只是日月精，乌兔交时天地永。<br />
　　牛无角，马无蹄，马牛只是乾坤髓，乾坤运用坎和离。<br />
　　龟无象，蛇无迩，龟蛇只是阴阳形，二气交会混为一。<br />
　　龙无翼，虎无牙，龙虎本来同一体，东邻即便是西家。<br />
　　铅非汞，汞非铅，铅汞元在身中求，要使身心寂不动。<br />
　　无白雪，无黄芽，白雪乃是神室水，黄芽便是气枢花。<br />
　　夫真夫，妇真妇，坎男高女交感时，虚空无尘天地露。<br />
　　真交梨，真火枣，交梨吃后四肢雅，火枣吞时万劫饱。<br />
　　夏至后，冬至前，阴阳不在此中取，自有神气分两弦。<br />
　　水真水，火真火，依前应候运周天，调和炼尽长生宝。<br />
　　日之魂，月之魄，身中自有真乾坤，缎炼丹田通透赤。<br />
　　天之尊，地之卑，便把天魂擒六贼，又将地魄制三尸。<br />
　　药非物，火非候，分明只是一点阳，炼作万劫无穷寿。<br />
　　金非兑，木非震，从来真土应五行，金木自然解交并。<br />
　　黑中黑，白中白，但能守黑白自现，黑白本来无二色。<br />
　　金真金，银真银，金银炼作紫金丹，自然无一斧凿痕。<br />
　　偃月炉，朱砂鼎，须知抱一守冲和，不必透关投玉井。<br />
　　中央釜，守一坛，金鼎常令汤用暖，玉炉不要火教寒。<br />
　　玄真玄，牝真牝，玄牝都来共一窍，不在鼻口并心肾。<br />
　　真神水，真华池，元气虚无难捉摸，元气恢漠本无为。<br />
　　炼朱砂，炼水银，真使朱砂遗水银，水银炼作明窗尘。<br />
　　真黄华，真紫粉，分明内鼎内炉中，变化瓦石成九转。<br />
　　真关锁，真河车，铁锁金关牢固守，河车运动结丹砂。<br />
　　真金精，真玉液，满鼎气归银玉液，玉液盈壶神入室。<br />
　　真金翁，真姹女，金翁姹女结姻亲，洞房保处真云雨。<br />
　　真丁公，真黄婆，丁公运火炼金花，黄婆瓶裹养金鹅。<br />
　　真婴儿，真赤子，九转炼成十月胎，纯阳无阴命不死。<br />
　　真阴阳，真阴阳，阴阳都只两个字，譬喻丹书几万章。<br />
　　还丹复命篇竟<br />
　　<br />

                    </div></div><hr><script charset='utf-8' src='../../js/footer.js'></script></body></html>