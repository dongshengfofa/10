<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法还源篇' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>还源篇</center></div><div class='fo'><center>经文出处:来自殆知阁</center><br/><br>
                        还源篇<br />
　　经名：还源篇。北宋石泰撰。一卷。底本出处：《正统道藏》太玄部。<br />
　　还源篇序<br />
　　泰素慕真宗，遍游胜境，参传正法，愿以济世为心。专一存三，尤以养生为重。盖谓学仙甚易，而人自难，脱尘不难，而人未易。深可哀哉！古云：迷云锁慧月，业风吹定海。昔年於驿中遇先师紫阳张真人，以简易之语，不过半句，其证验之效，只在片时。知仙之可学，私自圣欢喜。及其金液交结，圣胎圆成。泰故作还源篇八十一章，五言四句，以授晚学。早悟真筌，莫待老来铅虚汞少，急须猛省，寻师访道，修炼金丹，同证仙阶，变化飞升，实所愿望焉。<br />
　　还源篇<br />
　　杏林石泰得之撰<br />
　　五言绝句<br />
　　铅汞成真体，阴阳结太元，但知行二八，便可炼金丹。<br />
　　汞是青龙体，铅为白虎脂，攘来归鼎内，采取要知时。<br />
　　姹女骑铅虎，金访跨汞龙，甲庚明正合，炼取一炉红。<br />
　　蛇魄擒龙体，龟魂制虎精，华池神水内，一朵玉脂生。<br />
　　白雪飞琼苑，黄芽发玉园，但能知偃月，何处炼红铅。<br />
　　药材开混沌，火候炼洪蒙，十月胎仙化，方知九转功。<br />
　　龙正藏珠处，鸡方抱卵时，谁知铅汞合，正可饮刀圭。<br />
　　沐浴资坤水，吹虚赖巽风，婴儿无一字，独处太微宫。<br />
　　紫府寻高女，朱陵配坎男，黄婆媒合处，太极自函三。<br />
　　乾马驰金户，坤牛入木宫，阿谁将姥女，嫁去与金翁。<br />
　　姹女方二八，金翁正九三，洞房生瑞气，欢合产初男。<br />
　　昨夜西州岸，蟾光照碧涛，采来归玉室，鼎内自煎熬。<br />
　　高坎非交媾，乾坤自化生，人能明此理，一点落黄庭。<br />
　　丹谷生神水，黄庭有太仓，更无饥渴想，一直入仙乡。<br />
　　意马归神室，心猿守洞房，精神魂魄意，化作紫金霜。<br />
　　一孔三关穷，三关要路头，忽然轻运动，神水自然流。<br />
　　制魄非心制，拘魂岂意拘，惟留神与气，片饷结玄珠。<br />
　　口诀无多字，修丹在片时，温温行火候，十月产婴儿。<br />
　　夫妇初欢合，年探意转浓，洞房交会处，无日不春风。<br />
　　骤雨纸蝴蝶，金炉玉牡丹，三更红日赫，六月素霜寒。<br />
　　海底飞金火，山巅运土泉，片时交媾就，玉鼎起青烟。<br />
　　凿破玄元窍，冲开混沌关，但知烹水火，一任虎龙蟠。<br />
　　娑竭水中火，昆仑山上波，谁能知运用，大意要黄婆。<br />
　　药取先天气，火寻太易精，能知药取火，定裹见丹成。<br />
　　元气如何服，真精不用移，真精与元气，此是大丹基。<br />
　　儒家明性理，释氏打顽空，不识神仙术，金丹顷刻功。<br />
　　偃月炉中汞，朱砂鼎裹铅，龟蛇真一气，所产在先天。<br />
　　朔望寻弦晦，抽添象缺圆，不知真造化，何物是真铅。<br />
　　气是形中命，心为性内神，能知神气穴，即是得仙人。<br />
　　木髓烹金鼎，泉流注玉炉，谁将三百日，慢慢着工夫。<br />
　　玉鼎烹铅液，金炉养汞精，九还为九转，温养象周星。<br />
　　玉液滋神室，金胎结气枢，只寻身内药，不用检丹书。<br />
　　火枣元无核，交梨岂有查，终朝无火候，神水灌金花。<br />
　　炼气徒施力，存神枉用工，岂知丹诀妙，镇日玩真空。<br />
　　欲炼先天气，先乾活水银，圣胎如结见，破顶见雷呜。<br />
　　气产非干肾，神居不在心，气神难捉摸，化作一团金。<br />
　　一窍名玄牝，中藏气与神，有谁知此窍，更莫外寻真。<br />
　　脾胃非神室，膀胱乃肾余，劝君休执泥，此不是丹枢。<br />
　　内景诗千首，中黄酒一尊，逍遥无物累，身外有乾坤。<br />
　　乌兔相煎煮，龟蛇自绕缠，化成丹一粒，温养作胎仙。<br />
　　万物皆生死，元辰死复生，以神归气内，丹道自然成。<br />
　　神气归根处，身心复命时，这般真孔窍，料得少人知。<br />
　　身裹有玄牝，心中无垢尘，不知谁解识，一窍内涵真。<br />
　　高坎真龙虎，乾坤正马牛，人人皆具足，因甚不知修。<br />
　　魂魄为心主，精神以意包，如如行火候，默默运初爻。<br />
　　心下肾上处，肝西肺左中，非肠非胃腑，一气自流通。<br />
　　妙用非关意，真机不用时，谁能知此窍，且莫任无为。<br />
　　有物非无物，无为合有为，化权归手内，乌兔结金脂。<br />
　　虎啸西山上，龙吟北海束，捉来须野战，寄在艮坤宫。<br />
　　复姤司明晦，屯蒙直晓昏，丹炉凝白雪，无处觅心猿。<br />
　　黑汞生黄叶，红铅绽紫花，更须行火候，鼎裹结丹砂。<br />
　　木液须防兔，金精更忌鸡，抽添须沐浴，正是月团时。<br />
　　万籁风初起，千山月乍圆，急须行正令，便可运周天。<br />
　　药材分老嫩，火候用抽添，一粒丹光起，寒蟾射玉檐。<br />
　　蚌腹珠曾剖，鸡窠卵易寻，无中生有物，神气自相侵。<br />
　　神气非子母，身心岂夫妇，但要合天机，谁识结丹处。<br />
　　丹头初结处，药物已凝时，龙虎交相战，东君总不知。<br />
　　旁门并小法，异术及闲言，金液还丹诀，浑无第二门。<br />
　　贵贱并高下，夫妻与弟兄，修仙如有分，皆可看丹经。<br />
　　屋破修容易，药枯生不难，但知归复法，金宝积如山。<br />
　　魂魄成三性，精神会五行，就中分四象，钻簇结胎精。<br />
　　定志求铅汞，灰心觅土金，方知真一窍，谁测此幽深。<br />
　　造化无根蒂，阴阳有本源，这些真妙处，父子不相传。<br />
　　留汞居金鼎，将铅入玉池，主宾无左右，只要识婴儿。<br />
　　黄婆双乳美，丁老片心慈，温养无他术，无中养就儿。<br />
　　绛阙翔青凤，丹田养玉蟾，壶中天不夜，白雪落纤纤。<br />
　　琴瑟和谐后，箕裘了当时，不须行火候，又恐损婴儿。<br />
　　长男才入兑，少女便归乾，巽宫并土位，关锁自周天。<br />
　　弦后弦前处，月圆月缺时，抽添象刑德，沐浴按盈亏。<br />
　　老汞三斤白，真铅一点红，夺他天地髓，交媾片时中。<br />
　　火候通玄处，古今谁肯传，未曾知采药，且莫问周天。<br />
　　云散海棠月，春探杨柳风，阿谁知此意，举目问虚空。<br />
　　人间无物累，天上有仙阶，已解乘云了，相将白万来。<br />
　　心田无草秽，性此绝尘飞，夜静月明处，一声春乌啼。<br />
　　白金烹六卦，黑锡过三关，半夜三更裹，金乌入广寒。<br />
　　丹熟无龙虎，火终休汞铅，脱胎已神化，更作玉清仙。<br />
　　塞断黄泉路，冲开紫府门，如何海蟾子，化鹤出泥丸。<br />
　　江海归何处，山岩属甚人，金丹成熟后，总是屋中珍。<br />
　　吕承锺口诀，葛授郑心传，总没闲言语，都来只汞铅。<br />
　　汞铅归一鼎，日月要同炉，进火须防忌，教君结玉酥。<br />
　　采药再交结，进火与沐浴，及至脱胎时，九九阳数足。<br />
　　还源篇竟<br />
　　<br />

                    </div></div><hr><script charset='utf-8' src='../../js/footer.js'></script></body></html>