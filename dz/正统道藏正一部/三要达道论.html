<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法三要达道论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>三要达道论</center></div><div class='fo'><center>经文出处:来自殆知阁</center><br/><br>
                        三要达道篇<br />
　　经名：三要达道篇。撰人不详。底本出处：《 正统道藏》 正一部。<br />
　　三要达道篇<br />
　　夫黑受於冲和，形成於天地，妙用藏於不测，真元散乎有作。是以茫茫之说，若嘉苗而不秀，铁铁之论，若颠木之不芽，其大道尝病乎。不知以为知，不损以为损，而人视之，常若千里之远矣。今修行人当去虑忘思，绝尘拂爱，试听吾一说焉。吾尝读《阴符经》 云：九窍之邪，在乎三要。吾谓知其本矣。且诱人之真，乱人之神，使内观不明、慧照不清者，五色也。而目力常与之争焉。去人之灵，遗人之清，而使天鼓不呜，希音不亮者，五声也。而耳力常与之较焉。一失为荣辱之机，一出为善恶之原，而是非之由发乎此者，言也。而口常与之辩焉。目焉而与五色争，耳焉而与五声较，口焉而与一切言辩。目由是而盲，耳由是而聋，口由是而讷，则真元不存，而九邪自此而起焉。欲养道者，欲去九邪，先正三要，莫若非礼勿视，非礼勿听，非礼勿言。颜渊为仁，尚慎乎此，况养道乎。常蔽其目而无色，塞其耳而无声，缄其口而无言。无色非直无色也，无其色色而已，若视之以礼，何必蔽焉。无声非直无声也，无其声声而已，若听之以道，何必塞焉。无言非直无言也，无其言言而已，若语之以典，何必缄焉。视之以礼，则五色不为其乱，而无眼罪矣。听之以道，则五声不为其淫，而无耳罪矣。语之以典，则一切言不为其愆，而无口过矣。如是则法眼无不见，法听无不闻，法言无不辩，而大道常在乎己，而物不能渍之。今人学道未绝三要，以求超真，必未之知也。吾因议道，将此一说，幸为众审，以为道用，期出世之妙果尔。<br />
　　三要达道篇竟<br />
　　<br />

                    </div></div><hr><script charset='utf-8' src='../../js/footer.js'></script></body></html>