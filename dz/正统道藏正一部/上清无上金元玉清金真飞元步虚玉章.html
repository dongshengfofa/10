<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法上清无上金元玉清金真飞元步虚玉章' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>上清无上金元玉清金真飞元步虚玉章</center></div><div class='fo'><center>经文出处:来自殆知阁</center><br/><br>
                        上清无上金元玉清金真飞元步虚玉章<br />
　　经名：上清无上金元玉清金真飞元步虚玉章。撰人不详，约出於南北朝或隋唐。内载颂章十四首。底本出处：《正统道藏》正一部。<br />
　　上清无上金元玉清金真飞元步虚玉章<br />
　　第一首<br />
　　稽首礼天尊，烧香归十方。双光十明转，飞梵法轮纲。诸天同斯庆，齐驾辔存亡。<br />
　　流金焕太无，眇眇至真王。三周登玉界，诜诜任虚翔。窈窕大罗上，郁郁金元堂。<br />
　　第二首<br />
　　金灵奇妙相，玉秀自然通。乘景圆明上，十方并金容。霄霄亿天巅，万道皆齐同。<br />
　　散华日月精，元始庆金风。回是常沙劫，常乐玉清峰。捻香朝道皇，遨游金玄中。<br />
　　第三首<br />
　　锦霞抚生烟，中有玉皇庭。庄严七宝相，光明映上清。妙觉玄真通，游行流金城。<br />
　　命召神霄送，飘飘诵洞经。<br />
　　第四首<br />
　　玉清众妙都，岧诞罗天端。无上元始王，十方天中尊。飞华散太无，宝盖荫金轮。<br />
　　八镇玄清上，郁郁曜金无。蒨灿七宝林，凤歌唱飞鸾。左侠天宝童，右侍玉真君。<br />
　　洞明双景象，映照金华门。<br />
　　第五首<br />
　　无上金玄宫，虚峙玉天台。玄真乘空发，庠庠巡虚回。灵桧兽合舞，法鼓振天来。<br />
　　十绝奇曜烁，玄音靡不齐，清香奇雅乐，保固万龄开。<br />
　　第六首<br />
　　金真十观妙，希微入无形。俯命金晨童，控辔并高灵。香华随风散，玄唱自然声。<br />
　　坐辇召天钧，飞真奏瑶軿。晃朗大光中，十圣悉齐并。<br />
　　第七首<br />
　　湛寂大乘功，十方天中皇。摩罗诸法轮，真相自煌煌。六度劫仞峰，佩服金灵章。<br />
　　瑞应无量发，流焕众景阳。七宝自然生，宫殿治虚茫。诸天并欢悦，幡华散清香。<br />
　　第八首<br />
　　大道无境际，普度为梁津。天尊降景处，十华结成邻。至真大圣众，散华开三便。<br />
　　俯仰法诫功，长为玉皇亲。常餐玉烟雾，理体并无尘。形受长存相，道行自然新。<br />
　　坐征诸天朝，永劫断寒因。<br />
　　第九首<br />
　　迢迢玉玄京，嵯峨金灵府。虚皇龙烟幡，八会真元固。提携九天王，顾盻金仙祖。<br />
　　逍遥玄景阿，超超咸得度。容颜妙奇好，吟咏飞玄步。自非玉皇俦，焉能同此路。<br />
　　第十首<br />
　　腾景并玉驾，齐诵长存笺。金羽巡虚空，手执玉明莲。鲦忽解三罗，保运劫数年。<br />
　　金童叩玉磬，琼锺响诸天。会是大千众，玉虚散龙烟。飞华逸十方，欢乐天尊前。<br />
　　妙无无无妙，入镜妙常玄。<br />
　　第十一首<br />
　　虚元至真，玄虚自然。霐洞澄清，凝素金真。元上符命，保天长存。<br />
　　元形道三，光明洞然。流灌天地，三景同晖。上清乘骑，辅翼我身。<br />
　　济济灵降，威光流明。眇眇入玄，同登玉清。<br />
　　第十二首<br />
　　郁秀无上宫，上极天宝庭。玄玄无等双，光明耀诸天。<br />
　　我身生七宝，梵景入无形。玄妙至真德，飞天献绿軿。<br />
　　解脱七世考，玉帝来相迎。明轮十方景，逍遥升玉清。<br />
　　第十三首<br />
　　烧香洞熏，感会上真。庆流三徒，五苦同欢。金晨童子，侍卫我身。<br />
　　八景玉辇，送我登晨。金童玄女，散华除纷。福流帝君，诸天保言。<br />
　　嵯峨玉清，森罗大千。众真时降，诜诜上清。稽首称善，朝礼天尊。<br />
　　第十四首<br />
　　虚玄玄玄，灿焕玉清。金真散花，流灌诸天。奉诚绝想，存思念经。<br />
　　修斋行香，天宝卫灵。七祖同庆，升入无形。诸天唱赞，道王应声。<br />
　　郁秀威光，洞映上清。三界保度，乘景飞行。天魔叉手，玉真相迎。<br />
　　五苦时解，逍遥上京。稽首三尊，降形十方。超超洞清，紫虚交映。<br />
　　高真并欢，速身玉庭。<br />
　　上清无上金元玉清金真飞元步虚玉章竟<br />
　　<br />

                    </div></div><hr><script charset='utf-8' src='../../js/footer.js'></script></body></html>