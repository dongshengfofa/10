<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法太上金华天尊救劫护命妙经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>太上金华天尊救劫护命妙经</center></div><div class='fo'><center>经文出处:来自殆知阁</center><br/><br>
                        太上金华天尊救劫护命妙经<br />
　　经名：太上金华天尊救劫护命妙经。撰人不详，约出於宋元。歌颂金华天尊奉玉皇之命救人劫难。一卷。底本出处：《正统道藏》正一部。<br />
　　太上金华天尊救劫护命妙经<br />
　　金华天尊勅，延真救劫经。至真无极道，虚皇最上尊。<br />
　　避隐恒救劫，时因壬运兴。三昧九真相，大洞起超明。<br />
　　驱除凶悖气，真道救群生。劫期生死会，善恶运当分。<br />
　　元皇玉帝勑，较录普天民。善则超三界，魔王来敬迎。<br />
　　有过沉九地，万劫历幽冥。诸天同考较，分毫无隐容。<br />
　　时遇清虚降，搜究万仙真。元华真大道，末劫小人轻。<br />
　　聪明颐者废，敬信遇之成。青莲栽满地，攀采污泥中。<br />
　　圣凡皆有分，焉论贵何贫。有缘须敬授，遇必证金身。<br />
　　普天闻正道，俱下寄凡尘。争取金天号，皆寻不坏因。<br />
　　所以阴阳否，天昏地翳腾。六洞精魔出，九天祆怪生。<br />
　　六合成既济，水火自交并。混混浑一体，各各内寻真。<br />
　　火煅真精灼，凶邪悖逆倾。阴阳纯粹子，精灿结真人。<br />
　　元一成舍利，杂秽化为尘。其中灵应实，诛斩万魔群。<br />
　　七帝承元命，轴关下紫庭。破武廉文禄，巨贪为帝真。<br />
　　五德真光射，妖魔自不神。霹雳南丹胜，破军北极真。<br />
　　西方白帝子，东界护生君。中央天元号，击电灭祆氛。<br />
　　天威同太岁，雷贲万亿神。飞羽金身现，躬鞭护吉人。<br />
　　天罡驱秽恶，万万斩邪形。武祖金华勑，八卦助神兵。<br />
　　乾元坤应德，震巽霹雳风。艮压祆魔碎，离烧百怪凶。<br />
　　兑泽通万里，坎吉护天民。天罡并昊勑，诵佩祸无因。<br />
　　有缘人得遇，急急速勤行。无缘必见毁，准备化黄尘。<br />
　　神应急如电，授者慎莫轻。诵持心不退，阖户见清平。<br />
　　目前壬辰道，陆地得登云。愚迷全不悟，毁谤妄招凶。<br />
　　执闭痴心客，犹罪殢华文。此是天元法，万劫再难逢。<br />
　　遇者超三界，永不降凡尘。生灭俱无异，方崇救劫经。<br />
　　闻命无上语，稽首礼慈尊。无碍无为体，坦荡度刀兵。<br />
　　稽首七元天星君，速来救劫护天民。<br />
　　稽首破军天星君，速来救劫护天民。<br />
　　稽首天罡大星君，速来救劫护天民。<br />
　　稽首霹雳大仙君，速来救劫护天民。<br />
　　稽首庚辛白帝君，速来救劫护天民。<br />
　　稽首壬癸黑帝君，速来救劫护天民。<br />
　　稽首甲乙青帝君，速来救劫护天民。<br />
　　稽首丙丁赤帝君，速来救劫护天民。<br />
　　稽首中央黄帝君，速来救劫护天民。<br />
　　稽首救劫众将军，速来救劫护天民。<br />
　　稽首太岁保生兵，速来救劫护天民。<br />
　　稽首五方雷贲将，速来救劫护天民。<br />
　　吾乃青莲子，元皇道祖孙。天罡来扶我，七帝护吾身。<br />
　　八卦为神力，万祸化为。登山通猛宇，渡水引阴从。<br />
　　出行天命护，入阵九光军。顺我成真道，违我灭逆形。<br />
　　急急金华勑，昊天玉皇文。　　<br />
　　太上金华天尊教劫护命妙经竟<br />
　　<br />

                    </div></div><hr><script charset='utf-8' src='../../js/footer.js'></script></body></html>