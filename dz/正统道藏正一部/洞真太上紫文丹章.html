<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法洞真太上紫文丹章' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>洞真太上紫文丹章</center></div><div class='fo'><center>经文出处:来自殆知阁</center><br/><br>
                        洞真太上紫文丹章<br />
　　经名：洞真太上紫文丹章。撰人不详，约出於东晋。原系《玉清隐书》中一篇，后分出单行。底本出处：《 正统道藏》正一部。<br />
　　洞真太上紫文丹章<br />
　　一名九天玉清绿字隐文<br />
　　紫文丹章绿字隐文，一百二十言，乃九天之上炁，凝紫晖之精，结成自然之章，表见玉清宫中。其文焕曜，昭明上清，致高上注笔，通其隐音，以纲维玉虚，制命九天，常御威神，召真检灵。即元始天王所佩，以传玉清帝君、消魔大王、玉清神霄王等。侍文玉童玉女各二十四人，纠於漏慢，营卫佩文者身。得佩此文，则与九天真，名书丹台，位准高玄，身发紫光，项负圆明，游行太虚，十界司迎，致三元下降，同宴霄軿。<br />
　　修行神仙之道，披诵高上玉清隐书大洞真经，当安身方丈之上，心映紫文丹章，左把流金火铃，右御豁落七元，则玉虚不招而自降，大洞不叩而发关，万真应机而感会，群魔束身而自亡，运策八炁，回转五辰，座命万灵，役御群仙，炁合高虚，形举紫宾。九天之秘奥，玉清之隐文，有泄此章，身被风刀，责及七玄生死之考，一如九天盟文。<br />
　　有金名玉字，列图九天，得见此文，当以绛纹之缯三尺为地，以紫笔书丹章於缯上，赍紫文九十尺，金鱼玉龙，诣师清斋九十日，北向告盟九天而传。弟子受，以锦囊佩之当心也。得佩紫文丹章，皆位准高玄，得受玉清隐书，位准太真，坐起寝息，皆与玉虚交缠，玉华卫真於左右，五帝仿髴於寝轩。不得杂同於常俗，混秽於高真也。犯则神逝而魔前，被考而失仙也。<br />
　　佩紫文丹章，出入卧息及行道之际，常当先思己身有紫晖之光，玄覆於上，气绕一身，便叩齿九通，微祝曰：<br />
　　玉虚九重，紫晖八缠，玄光垂映，玉清吐津，紫文丹书，表明九天，制命万灵，招役群仙，威摄万万，检剪千千，景响立会，五云发烟，飞舆紫盖，欻来我前，使我乘空，高登玉晨。<br />
　　毕，便引紫炁十二咽止。如此九年，即有紫云之盖，映覆兆身，身生紫光，明照十方，通神致真，洞睹太虚也。<br />
　　昔上元夫人以隐文授太和玉女，太和玉女授幼阳君，君道成升虚，以文封於九嶷洞室，七百年当授合真通玄之人。后学精念，自当感会豫有缘也。<br />
　　洞真太上紫文丹章<br />
　　<br />

                    </div></div><hr><script charset='utf-8' src='../../js/footer.js'></script></body></html>