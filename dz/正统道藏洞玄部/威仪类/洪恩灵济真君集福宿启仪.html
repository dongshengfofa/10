<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法洪恩灵济真君集福宿启仪' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>洪恩灵济真君集福宿启仪</center></div><div class='fo'><center>经文出处:来自殆知阁</center><br/><br>
                        <br />
　　经名：。撰人不详。一卷。底本出处：《正统道藏》洞玄部威仪类。<br />
　　<br />
　　法事如式<br />
　　各礼师存念如法<br />
　　请宣神咒<br />
　　东方<br />
　　东方九炁，始皇青天。碧霞郁垒，中有老人。总校图录，摄炁举仙。<br />
　　南方<br />
　　南方丹天，赤帝玉堂。中有大神，号曰赤皇。上炎流烟，三炁勃光。神仙受命，应会太阳。<br />
　　西方<br />
　　西方素天，白帝七门。金灵皓映，太华流氛。白石峨峨，七炁氤氲。上有始生，皇老大神。总领肺气，主校九天。检定图录，制召上仙。<br />
　　北方<br />
　　北方玄天，五炁徘徊。中有黑帝，双皇太微。总领符命，仙炼八威。青裙羽，龙文凤衣。上帝所举，制到玉阶。<br />
　　中央<br />
　　中央总灵，黄上天元。始生五老，中皇高尊。摄炁监真，总领草仙。典录玄图，宿简玉文。催运上炁，普告万神。<br />
　　呜法鼓二十四通<br />
　　太上玄元五灵老君，召出臣等身中三五功曹、左右香官使者、侍香金童、传言玉女、直日香官、功曹使者、三炁正神，速上关启查边魏赵刁五大元帅、岳许二元帅、天丁力士、左右神官，以今肃启告斋，建坛阐事。臣等钦奉圣旨，其诸意旨已录上闻，愿得正真生炁，下降流入臣等身中，令今所启之言，速达九天金阙洪恩真君、九天玉阙洪恩真君圣前。<br />
　　请称法位<br />
　　具位臣某等，今故烧香，愿以是功德，洪惟九天金阙洪恩真君、九天玉阙洪恩真君，华萼联辉，簪缨冠世。潜天潜地，独专造化之功；曰两曰旸，莫测威灵之妙。洋洋如在，濯濯厥灵。愿洞赐於鉴观，特俯歆於崇谢。臣等先用上祝皇图巩固，圣寿绵长，廓施化育之仁，垂拱大平之治。次为储宫藩屏、宰辅公卿官属，下及臣等三师五友，异代学真，谷隐岩槱，门徒祭酒，以至寰中庶类、天下人民、动植飞潜，无边含识。臣等皈身皈神皈命九天金阙玉阙洪恩真君。特乞消除三业六根，无边衅咎，得兔离三灾五苦，八难九厄之中。身得真道，歌咏太平，同跻仁寿，逍遥无为，永与道合。所祈玄感应声，上诣九天金阙洪恩真君、九天玉阙洪恩真君圣前。<br />
　　唱方<br />
　　礼足，各长跪皈命忏悔臣法众等，志心皈身皈神皈命九天金阙洪恩真君、九天玉阙洪恩真君，恭望大慈，同垂巨泽，普降洪恩。臣闻玉字开光，凤篆昭回於碧落。金科演妙，龙章辉焕於赤明。修之则驾景腾霄，用之则安人利物。重念臣等，五神荡越，六府昏迷，身口意之业尘，流吹罔息；精炁神之妙用，混结未凝。宜祈澡雪於襟灵，庶使澄清於诸障，消融五累，证妙三元。端一念於黄中，对扬有翼；望九霄於玄上，应感无方。臣等志心稽首，礼谢九天金阙洪恩真君、九天玉阙洪恩真君圣前。<br />
　　三启颂<br />
　　三礼谢<br />
　　重称法位<br />
　　具位臣某，与临坛法众、代礼官等，谨同诚上启：<br />
　　九天金阙洪恩真君，<br />
　　九天玉阙洪恩真君，<br />
　　圣父翊亮真君，<br />
　　圣母仁寿淑善仙妃，<br />
　　圣妃泾国夫人顺助仁惠贞应仙妃，<br />
　　卫国夫人善助慈懿恭静仙妃，<br />
　　圣兄、圣嫂、圣舅、圣婿、圣子、圣女、圣侄、圣孙，列位仙眷，合殿威灵，查边魏赵刁五大元帅，岳许二元帅，今年太岁之神，京都城隍，本宫土地之神，灵坛感降一切只灵，咸望洪慈，俯垂洞鉴。臣等草芥微生，酿鸡陋质，幸依昌运，获奉玄宗。主典祠宫。功无及於分寸，周流尘俗，过有积於丘山。尚祈善贷之仁，克副祷祈之请。凡有关告，敢不上闻。臣钦奉圣旨，崇修清醮，延奉真终，洁己斋心。推诚秉愫，恭依琼范，崇建瑶坛，列羽葆之，缤纷扣琳，琅而振响，金华散彩，玉烛腾辉，谢过殚诚，祈恩请命。仰惟九天金阙玉阙洪恩真君，降差官属五帅神员，协力同心，肃清内外，荡除凶秽，远隔妖氛，使臣等五气安熙，百关调泰。操存达诣，合神景於丹元，启告感通，注灵光於紫禁。善功克备，斋福周圆，一切含灵，同沾胜善，明晨行道，别具启闻。<br />
　　发愿<br />
　　存神烧香<br />
　　谨摄香官使者、左右神君、侍香诸灵官，当令宿建之所，自然生金液丹碧芝英，百灵众真，交会在此香火炉前。当愿精诚上达，家国安宁，十方仙童玉女，接侍香烟，传臣向来所启之言，速达九天金阙洪恩真君、九天玉阙洪恩真君圣前<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>