<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法金箓上寿三献仪' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>金箓上寿三献仪</center></div><div class='fo'><center>经文出处:来自殆知阁</center><br/><br>
                        <br />
　　经名：金箓上专三献仪。一卷。底本出处：《正统道藏》洞玄部威仪类。<br />
　　<br />
　　法事<br />
　　聪明作元，后际虹渚之开祥；日月有容，光望龙墀而称庆。<br />
　　具职臣姓某谨同代礼官某等，诚欢诚抃，稽首顿首，再拜上奏中天星主北极紫微大帝、日月星斗列曜群真，皇帝本命元辰星君，南极老人寿德星君，上清福德星君，上清禄德星君，帝座照临星宰、周天宿度拱极高真。恭望洪慈，洞回渊鉴。臣闻，元始开图，散真风於万有；虚皇御运，流化雨於十华。林而宇内寓形，戢戢而寰中禀命。臣等钦惟皇帝陛下，尊居皇极，总万国之权衡；抚育黎民，开八荒之寿域。和气冲融於天阙，欢声洋溢於坤舆。兹逢圣诞之辰，爰举玄元之典。醮修金箓，境现瑶坛。稽首苍穹，谨效华封，人之三祝，归心至道，用祈圣天子之万年。伏望上圣垂恩，元尊锡庆。玄龙驾景，陪琼输羽盖之班；朱凤翼辕，降绿辇丹舆之仗。不遗恳悃，允副谌恂。臣与礼官等，诚欢诚抃。稽首顿首，再拜上香，酒陈初献。<br />
　　法事<br />
　　奏乐<br />
　　臣闻，大德本乎生，上帝之统临无外；五福一曰寿，下情之期望弥深。爰摅诚敬扣於天聪，而延寿用希於景贶。冀垂鉴应，克副虔祈。伏念臣等忝承正一之宗，罔悟函三之妙。爰清爰静，愧修习之多违；曰希曰微，信言思之莫及。幸逢景运，喜近清光。恭逢枢绕之辰，肃阐玄元之典。上祝皇帝陛下，恭愿一人有庆，万国咸宁。福禄寿众星，焕瑶光於帝座；夏商周三代，协熙皡於天朝。永乐大明，弘开寿域。臣与礼官等，诚欢诚抃，稽首顿首，再拜上香，酒陈亚献。<br />
　　法事<br />
　　奏乐<br />
　　臣闻，视听自天，惟帝心之简在；欢呼动地，祝圣寿之延洪。会阴阳感召之机，合天地和同之德。臣等拳拳奉命，翼翼存诚。玄科次第以敷陈，景祚万安而致祷。伏愿道无终始，德被迩遐。八节四时，和气常臻於宸极；三元六甲，福星咸顺於机衡。赞邦家有永之年，洽海宇雍熙之治。仁天广大，圣日光明。百揆忠良，美政懋敷於中外；兆民鼓舞，颂声普及於耄倪。庆衍金枝，瑞绵宝历。臣等诚欢诚抃，稽首顿首，再拜上香，酒陈终献。<br />
　　奏乐<br />
　　讽清静经<br />
　　上疏<br />
　　焚燎<br />
　　向来<br />
　　回向<br />
　　向来恭对，道前敷陈，丹悃备陈，荐献法事，粗周具有，进献凡仪。仰冀圣真，俯垂洞鉴。伏愿丹极储祥，紫宸益算。巍巍大业，藉神明协阴翊之功；荡荡洪恩，俾民庶遂雍熙之乐。风调雨顺，地久天长。再凭道力，志心称念，玄都万寿天尊。不可思议功德。<br />
　　众跪赞三呼<br />
　　礼毕<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>