<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法洞玄灵宝天尊说十戒经' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>洞玄灵宝天尊说十戒经</center></div><div class='fo'><center>经文出处:来自殆知阁</center><br/><br>
                        洞玄部谱箓类 <br />
　　<br />
　　经名：。一卷。底本出处：《正统道藏》洞玄部戒律类。参校版本：敦煌S.6454号抄本。<br />
　　<br />
　　天尊言：善男子、善女人，能发自然道意，来入法门，受我十戒、十四持身之品，则为大道清信弟子，皆以勇猛飞天齐功，於此时#1进心不懈退者，即超凌三界，为上清真人。<br />
　　一者不杀，当念众生；二者不得妄作邪念；三者不得取非义财；四者不欺，善恶反论；五者不醉，常思净行；六者宗亲和睦，无有非亲；七者见人善事，心助欢喜；八者见人有忧，助威作福；九者彼来加我，志在不报；十者一切未得，我不有望。<br />
　　次说十四持身之品：<br />
　　与人君言则惠於国，与人父言则慈於子，与人师言则爱於众，与人臣言则忠於上，与人兄言则友於弟，与人子言则孝於亲，与人友言则信於交，与人夫言则和於室，与人妇言则贞於夫，与人弟言则恭於礼#2，与野人言则勤於农，与贤人言则志於道，与异国人言则各守其域，与奴婢言则慎於事。<br />
　　天尊言曰：修奉清戒，每合天心，常行大慈，愿为一切，普度厄世，谦谦尊教，不得中怠，宁守善而死，不为恶而生，於是不退，可得拔度五道，不履三恶，诸天所获，万神所敬，长斋奉戒，自得度世。而为偈曰：<br />
　　一切修学人，誓愿成真道。慈悲念戒文，道声断烦恼。<br />
　　洞玄灵宝天专说十戒经<br />
　　十戒经（敦煌S·6465云飨号抄本）<br />
　　天尊言：善男子，善女子，能发自然道意，来入法门，受我十戒、十四持身之品，则为大道清信弟子，皆与勇猛飞天齐功，於此而进心不解退者，则超陵三界，为上清真人。<br />
　　次弟子对师而伏。<br />
　　一者不煞当念众生；<br />
　　二者不媱犯人妇女；<br />
　　三者不盗取非义财；<br />
　　四者不欺，善恶反论；<br />
　　五者不醉，常思净行；<br />
　　六者宗亲和睦，无有非亲；<br />
　　七者见人善事，心助欢喜；<br />
　　八者见人有忧，助为作福；<br />
　　九者彼来加我，志在不报；<br />
　　十者一切未得道，我不有望。<br />
　　次说十四持身之品：<br />
　　与人君言则惠於国，<br />
　　与人父言则慈於子，<br />
　　与人师言则爱於众，<br />
　　与人兄言则悌於行，<br />
　　与人臣言则忠於上，<br />
　　与人子言则孝於亲，<br />
　　与人友言则信於交，<br />
　　与人夫言则和於室，<br />
　　与人妇言则贞於夫，<br />
　　与人弟子言则恭於礼，<br />
　　与野人言则劝於农也，<br />
　　与沙门道士言则心於道，<br />
　　与异国人言则各守其域，<br />
　　与奴婢言则慎於事。<br />
　　天尊言：修奉清戒，每合天心，常行大慈，愿为一切，普度厄世，慊慊尊教，不得忠怠，宁守善而死，不为恶而，生於是不退，可得拔度五道，不履三恶，诸天所护，万神所敬，长齐奉戒，自得度世。<br />
　　十戒经<br />
　　此法实玄妙，免汝九祖役。是其人不受，令人与道隔。非人而取受，见世被者责。死堕三涂中，可切阻□益。<br />
　　大唐天宝十载，岁次辛卯正月乙酉朔廿六日庚戌，炖煌郡炖煌县玉关乡丰义里开元观男生清信弟子张玄誓，载廿七岁，但为肉人无识，既受纳於形，形染六情。六情一染，动之弊秽；或於所见，昧於所着，世务因缘，以次而发，招引罪垢，历世你积。轮回於三界，漂浪而忘返；流转於五道，长伦而不悟。伏闻天尊大圣演说十戒、十四持身之品，依法修行，可以超升三界，位极上清。玄誓性虽愚昧，愿求奉受，谨诣三洞法师中岳先生马，奉受十戒、十四持身之品，修行供养，永为身宝，□盟负约，长夜地狱，不敢蒙原。<br />
　　（前缺）自得度世。<br />
　　十戒经（十戒经盟文P.2347）<br />
　　大唐景龙三年，岁次己酉五月丁巳朔十八日甲戌，沙州炖煌县洪关乡长沙里冲虚观，女官清信弟子唐真，戒年十六岁，但为肉人无识，既受纳有形，形染六情－。六情一染，动之弊秽；或於所见，昧所於着，世务因缘，以次而发，招引罪垢，历世弥积。输回於三界，漂浪而忘返；流转於五道，长沦而弗悟。伏闻天尊大圣演说十戒、十四持身之品，依法修行者可以超升三界，一位极上清。真戒性虽昧愚，愿求奉受，谨责法信，谨诣北岳先生关，奉受十戒、十四持身之品，修行供养，永为身宝，□盟负约，长幽地狱，不敢蒙原。<br />
　　十戒经（十戒经盟文P.2350 ) <br />
　　太岁甲寅正月庚申朔廿二日辛巳，沙州炖煌县龙勒乡常安里，男官清信弟子李无上，年廿七岁，赉信如法。今诣沙州炖煌县效谷乡无穷里三洞法师中岳先生张，求受十戒、十四持身之品。无上肉人既受纳有形，形染六情。六情一染，动之弊秽，或於所见，昧於所着，世务因缘，以次而发，招引罪姤，历世弥积。轮回於三界，漂浪而返；流转於五道，长伦而弗悟。辄依科赉信如法，求乞奉受，修行供养，永为身宝，□盟负约，长幽地狱，不敢蒙原。<br />
　　（前缺）得度世。<br />
　　十戒经（十戒经盟文P.3770 ) 至德二载，岁次丁酉五月戊申朔十四日辛酉，炖煌郡炖煌悬平康乡洪文里，男生善信弟子王玉真，载十六岁，赉信如法。今诣炖煌郡炖煌县平康乡安昌里三洞法师中岳先生索，求受十戒、十四持身之品。玉真肉人既受纳有形。形染六情。六情一染，动之弊秽；或於所见，昧於所着，世务因缘，以次而发，招引罪垢，历世弥积。轮回於三界，漂浪而忘返；流转於五道，长沦而弗悟。辄依玄科，赉信如法，求乞奉受，修行供养，永为身宝，□盟负约，长幽地狱，不敢蒙原。<br />
　　十戒经（十戒经盟文　贞松堂藏本）<br />
　　太岁甲寅正月庚申朔廿二日辛巳，沙州炖煌县洪池乡神农里，女官清信弟子阴志清，年十一岁，赉信如法。今诣沙州炖煌县效谷乡无穷里三洞法师中岳先生张，求受十戒、十四持身之品，志清肉人既受纳有形，形染六情。六情一染，动之弊秽，戒於所见，昧於所着，世务因缘，以次而发，招引罪垢，历世弥积。轮回於三界，漂浪而忘返；流转於五道，长沦而弗悟。辄依玄科，赉信如法，求乞奉受，修行供养，永为身宝，□盟负约，长幽地狱，不敢蒙原。<br />
　　（十戒经盟文P.3417 ) <br />
　　大唐景云二年，太岁辛亥八月生三月景午朔廿四日己巳，雍州砾汤县龙泉乡淳台里，□□清信弟子景仙，年廿七。景仙肉人无识，受纳有形，形染六情。六情一染，动之弊秽；或於所见，昧於所着，世务因缘，以次而发，招引罪垢，历世弥积。轮回於三界，漂浪而忘返；流转於五道，长沦而弗悟。伏闻天尊大圣演说十戒、十四持身之品，依法修行，行者可以超升三界，位极上清。景仙虽昧，愿求奉受，谨责信如法，诣雍州长安县怀阴乡东明观里中三洞法师中岳先生张，受十戒、十四持身之品，修行供养，永为身宝，□盟负约，长幽地狱，不敢蒙原。<br />
　　洞玄灵宝天专说十戒经竟<br />
　　#1『时』，敦煌本作『而』。<br />
　　#2此句敦煌本作『与人弟子言则恭於礼』。<br />
　　<br />

                    </div></div><hr><script charset='utf-8' src='../../js/footer.js'></script></body></html>