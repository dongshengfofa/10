<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法太上洞玄灵宝救苦妙经' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>太上洞玄灵宝救苦妙经</center></div><div class='fo'><center>经文出处:来自殆知阁</center><br/><br>
                        <br />
　　经名：。撰人不详，约出於唐宋间。赞颂救苦天尊功德，并附北宋末池州莫氏子诵经灵验。一卷。底本出处：《正统道藏》洞玄部本文类。<br />
　　<br />
　　尔时，救苦天尊，徧满十方界，常以威神力，救拔诸众生，得离於迷途，众生不知觉，如盲见日月。我本太无中，拔领无边际。庆云开生门，祥烟塞死户。初发玄元始，以统祥感机。救一切罪，度一切厄。渺渺超仙源，荡荡自然清。皆承大道力，以伏诸魔精。空中何灼灼，名曰泥丸仙。紫云覆黄老，是名三宝君。还将上天气，以制九天魂。救苦诸妙神，善见救苦时。天上混无分，天气归一身。皆成自然人，自然有别体。本在空洞中，空洞迹非迹，徧体皆虚空。第一委气立，第二顺气生，第三成万法，第四主光明。天上三十六，地下三十六，太玄无边际，妙哉大洞经。归命太上尊，能消一切罪。<br />
　　东方玉宝皇上天尊，<br />
　　南方玄真万福天尊，<br />
　　西方太妙至极天尊，<br />
　　北方玄上玉宸天尊，<br />
　　东北方度仙上圣天尊，<br />
　　东南方好生度命天尊，<br />
　　西南方太灵虚皇天尊，<br />
　　西北方无量太华天尊，<br />
　　上方玉虚明皇天尊，<br />
　　下方真皇洞神天尊。<br />
　　道言：十方诸天尊，其数如沙尘。化形十方界，普济度天人。委气聚功德，同声救罪魂。罪魂实可哀，我今说妙经。念诵无休息，归身不暂停。天堂享大福，地狱无苦声。火翳成清署，剑树化为骞。上登朱陵府，下入开光门。超度三界难，径上元始天。於是飞天神王、无鞅数众，瞻仰尊颜，而作颂曰：<br />
　　天尊说经教，引接於浮生。勤修学无为，悟真道自成。<br />
　　不迷亦不荒，无我亦无名。朗咏罪福句，万徧心垢清。<br />
　　尔时，飞天神王及诸仙众说是颂毕，稽首天尊，奉辞而退。<br />
　　竟<br />
　　宣和甲辰秋，池州城下景德禅院，有僧童莫道祖，偶缘母亲倾逝，追慕不已，日诵本教经，荐擢用酬罔极之恩。至秋末，有太平州田功曹宣教，到院安下。每见功曹常以天枢法，救人疾苦，能追摄死魂，以诘升沈。。道祖见其灵异，遂具状申陈，乞行拯拔。其官人受状，判押烧令神将去，即时追摄道祖母氏到坛前，问曰：你兄道祖，日夕诵经追擢，尚羁冥司，如何。母对曰：虽得吾儿道祖念经报荐，其诚志未孚。若作六六功德，幽冥普获沾恩，妾即得超生。是时若男若女，数百余人，咸罹痛苦。功曹复问曰：何谓六六。答云：黄箓水陆。道祖泣告曰：自幼舍慈亲，依栖梵剎，身计未成，何缘有力，为大功果。母曰：不然。但志心转诵，道教有《太上救苦经》，及持念太乙救苦天尊御号。冥司简奏上天，功即应声至矣。又曰：冥司限促，不敢久留。乃作礼谢而去。道祖即告功曹，求受《太上救苦经》及天尊号，日夜虔诚，兼而诵之，各积千徧，具疏焚化。是夜母亲见梦於道祖曰：汝今不负鞠育之恩，诵经持号，诚格高真，蒙上帝符命，我已得生天矣。自后无复见汝，汝宜自勉力，勿忘正教。言讫，乘云冉冉而去。忠翊郎添差池州监押赵子俅述。<br />
　　<br />

                    </div></div><hr><script charset='utf-8' src='../../js/footer.js'></script></body></html>