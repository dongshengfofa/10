<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法太上洞玄灵宝消禳火灾经' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>太上洞玄灵宝消禳火灾经</center></div><div class='fo'><center>经文出处:来自殆知阁</center><br/><br>
                        <br />
　　经名：。撰人及时代不详。诵经召神禳除火灾。一卷。底本出处：《正统道藏》 洞玄部本文类。<br />
　　<br />
　　尔时，灵宝天尊驾幸金仙坛上高德园中，斋会群仙，讲说太上玄元无极至道，忽见下方世界，灾火炽然，比屋连甍，化为炎烬。斋会既毕，万神森卫，诸侍催班，风伯清尘，两师洒道，随从天尊，度至赤明天境。赤灵神君与诸火部神仙官属，罗列威仪，献百种异香，丹英紫芝，朱旛绛节，左右布肃，迎拜道前。<br />
　　天尊曰：汝等灵分三炁，位属丹天，善恶攸专，行何赏罚？赤灵神君稽首奏曰：臣奉天命，职莅火官，铸育群生，长养万物，岁或炎燎，灾变所临，气运当然，无潜无忒，惟是随其善恶，别以重轻，欲警愚民，亦行速报。凡有不敬天地三光者，有不孝不忠者，有欺曲升斗秤尺者，有恶幸情伪者，有加意无厌於小民者，有暴积横取者，应一切为非不信报缘者，部有司察之神，游行人间，并皆记录，考验得实，即奏行天罚，遣火部临之，使之自新。知有省畏，为善种德者，饬诸神属，不令侵犯。今日有幸，得睹天颜，愿为此方，揄扬正教。<br />
　　天尊曰：汝等威灵赫奕，号令严明，赤炁红光，炎烁三界，吾於金仙坛上高德园中，见诸恶缘，故度此境，吾今为汝宣演神咒，将以流传，於是若能改过迁善，信奉经教，有灾之日，诵此咒者，汝等当为蠲除罪咎，令保安全。如遇分野之内，阳九应运，荧惑临躔，能诵此咒者，汝等亦当救护，我必应时开宥，自然止息。如遇火精火怪，妄入人家，兴诸祸殃，能诵此咒者，汝等亦当禁制，毋使害虐良民。即说咒曰：<br />
　　南方丹天，赤灵所专。威光烈焰，施化不偏。<br />
　　火龙一飞，照耀无边。火马一跃，万里盘旋。<br />
　　火鹰一迅，鼓翼无前。火铃一撼，洪音远宣。<br />
　　火瓢一发，到处生烟。火剑一下，诸魔伏虔。<br />
　　火索一举，百邪自缠。火旗一动，号令肃然。<br />
　　火节遥指，孰敢当权。盛德及物，长养生全。<br />
　　逆令反正，炎灾灼天。鉴善不遗，削罪除愆。<br />
　　赤灵神君俯伏感谢，而作偈曰：<br />
　　昔奉天尊教，察令守炎方。今奉天尊勅，闻善降吉祥。家有天尊咒，火部不为殃。家有天尊咒，火势息威光。家有天尊咒，火怪自潜藏。家有天尊咒，诸魔自灭亡。家有天尊咒，灾厄自消禳。家有天尊咒，财物得阜昌。家有天尊咒，家宅保安康。<br />
　　作是偈已，惟见法驾缥缈，归於玉京，赤灵神君与诸部属，瞻仰天光，稽首奉送。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>