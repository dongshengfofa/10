<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法太上洞玄灵宝观妙经' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>太上洞玄灵宝观妙经</center></div><div class='fo'><center>经文出处:来自殆知阁</center><br/><br>
                        <br />
　　经名：。撰人不详，约出於唐代。一卷。底本出处：《正统道藏》洞玄部本文类。<br />
　　<br />
　　夫欲观妙成真，先去邪僻之行。外事都绝，然后澄静其心，所思次束次灭。习之既久，其心渐闲。唯灭动心，不灭静心；但凝空心，不凝有心。静心之上，豁然无覆；静心之下，寂然无载。有事无事，常若无心；处静处谊，其志唯一。若束心太急，又却成疾，发乎狂痴，是其候也。心若不动，又须放任，恒自调适，勿令结滞。处谊无恶，涉事无恼者，此是真静也。不以涉事无恼，故求多鉴乎。静久神凝，天光自发。勿举急求，致以乖自然。於静境中见无所取；若有所取，则伪乱真。久而行之，自然得道。夫得道者，心有五时，身有七候。一时，心动多静少；二时，心动静相半；三时，心静多动少；四时，心无事则静，有事还动；五时，心常与道冥，触亦不动。七候：一者，心得真定，不杂嚣尘；二者，宿疾蠲消，身心清爽；三者，填补亏损，复命还年；四者，延龄度世，名曰仙人；五者，炼形为气，名曰真人；六者，炼气成神，名曰神人；七者，炼神合道，名曰至人。其於鉴力，随候益明。夫久学静心，都无一候，但令秽质殂谢方空，欲成真道，未之闻也。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>