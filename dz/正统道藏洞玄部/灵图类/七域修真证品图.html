<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法七域修真证品图' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>七域修真证品图</center></div><div class='fo'><center>经文出处:来自殆知阁</center><br/><br>
                        <br />
　　经名：。撰人不详，约出於南北朝或隋唐。言上清道士修真位业。一卷。底本出处：《正统道藏》洞玄部灵图类。<br />
　　<br />
　　黄帝燕居之暇，登启明之台，六圣侍焉。天老、力牧、大鸿、太山、稽隰、朋张，若语以无为之道，长生修真之要。黄帝曰：若谒紫府君於青丘，宁先生於青城，太和君於炎洲，天真皇人於峨媚，问五牙三一之旨，飞升长生之妙方，而行之未能尽解。且人之受生，形骸血肉块然之有也；道之为用，虚无冲澹泊然之无也。以有质之碍，证无形之道，其可得乎。天老对曰：天地万物顺道之化，自无而生有，人伦飞走得道之用，自有而归无，由反掌耳。苟能修之得道之要，自精而为神，自神而为气，气与道合，虽形骸骨肉之碍，山川河海之大，腾而举之，变而化之，无所不可也，无所不能也。<br />
　　天老谓黄帝曰：世人者道之子，禀气而生，分形而治其生也。天与其神，地与其精，道与其气，三者相得而人乃生。既得其身，当保其气，爱其精，存其神，三者相得，乃可长生。世人不知身从道生，弃本逐末，自求於死，迷之甚矣。修道之法，从凡至圣，升降七域，一域所修凡万四千法，七域之中，九万八千修道之门户，登真之径路，皆在勤而能久，可致升天矣。<br />
　　太上道君《道哑》曰：学道者有九患，皆人之大病。若审知患病，则仙可得矣。九患者，一患有其志而无其时，二患有其时而无其友，三患有其友而无其志，四患有其志而无其师，五患有其师而不学，六患能学之而不勤，七患能勤而不能守道，八患能守道而志不固，九患能固其志而不能久。故曰常人者千，而知道者一；知道者千，而修道者一；修道者千，而专精者一；专精者千，而勤久者一。修而勤久，道可冀矣。若少而好道，一志不移，水火不能惧其心，荣华不能惑其志，修真抱素，久则遇师，不患无也。如此则不须友而成，亦不须感而动也。此学仙之广要言也。修道之士，思而勤之。修道证报，品仪条列如左：<br />
　　仙道有八素真经太上隐书、<br />
　　九真中经黄老秘言、<br />
　　太清上经变化七十四方、<br />
　　除六天之文三天正法、<br />
　　黄气阳精藏天隐月、<br />
　　三元布经道真之图、<br />
　　黄素神方四十四诀、<br />
　　黄书赤界长生之要、<br />
　　赤丹金精石镜水母、<br />
　　青要紫书金根众文、<br />
　　玉精真诀三九素语、<br />
　　石精金光藏景录形、<br />
　　丹景道精隐地八术、<br />
　　白简青录得道之名、<br />
　　紫虚炎光夜照神烛、<br />
　　七变神法七转之经、<br />
　　大洞真经三十九章、<br />
　　太丹隐书八禀十诀、<br />
　　天关三图七星移度、<br />
　　九丹变化胎精中记、<br />
　　九赤斑符封山遁海、<br />
　　金液神丹太极隐芝、<br />
　　九转神丹服之化为白鹤、<br />
　　天皇象符以合元气、<br />
　　白羽紫盖以游五岳、<br />
　　三皇之文以召天地神灵、<br />
　　玉佩金珰以登太极、<br />
　　神虎之符以威六天、<br />
　　流金之铃以摄鬼神、<br />
　　素奏丹符以召六甲、<br />
　　金真玉光以映天下、<br />
　　八景之舆以游行上清、<br />
　　飞行之羽以超虚蹑空、<br />
　　紫绣毛帔丹书飞裙、<br />
　　白羽黑翮以翔八方、<br />
　　翠羽华衣金铃青带、<br />
　　曲晨飞盖御之体自飞、<br />
　　三十七色之节以给仙人。<br />
　　道君曰：仙道之妙，皆有方也。能尽此道，便为九宫真人，不但登仙而已。然道之多方，各备则可知矣。人生於世，不知道者，与草木无殊，与禽兽无异，谓之凡人。凡人之中，有了然觉悟，知有大道，起心修学，欲求度世者，谓之道人，亦谓之行人也。<br />
　　第一初果洞宫仙人<br />
　　十七纲天之宫。<br />
　　学道之中，初修下品洞宫九转仙行。一者可从，二者闭塞，三者度生，四者劝助，五者布施，六者大愿，七者身慈，八者口慈，九者心慈。如上九行，修之不缺，仍具百八十戒，有千二百善功，兼修太清经位，为名山洞宫仙人，给玉童玉女一百二十人，其所居在地中十洞、三十六洞、五岳名山洞府之中，自有日月分精，金楼玉堂仙官，莫不毕具焉。<br />
　　第二次果名山之上虚宫地真人<br />
　　隐玄虚宫、曜真虚宫、青华虚宫、华阳虚宫、幽墟虚宫、小有虚宫、极真虚宫、总真虚宫、九宣虚宫、大有虚宫，十大洞天。<br />
　　山上虚宫仙人，初修九转真行。一者善救，二者不恃，三者不争，四者不欲，五者不有，六者不积，七者体一，八者自知，九者处上。已上有九行，修之不缺，仍具二百四十戒，有二千善功，兼修太清经位，为五岳名山上虚宫地真人，给玉童玉女五百人，其宫阙在五岳名山之上玄虚之中，凝云结气，化为宫阙，曹府所治，会然毕具。<br />
　　第三次果为九宫真人<br />
　　青元官、碧落宫、始丹宫、太玄宫、大福堂宫、少阴宫、太丹宫、中黄宫、始素宫、太素宫。<br />
　　九宫仙人，初修前两种九转之行，或修仙行，或修真行，九转不缺，行三百大戒，有三千善功，兼修灵宝之经者，位为九宫真人，在五岳虚宫之上，太空之中，分有九位，位统一方。得九宫仙人者，执三色之节，诸仙侍从，给玉童玉女三千人。<br />
　　第四次果证位为太清上仙<br />
　　三元宫、太赤天太清境太清宫、丹台紫阁。<br />
　　太清上仙，初修前九转之行，有四千善功，兼修中品真道不备者，位为太清上仙，其宫在太清境中，太上老君所治。得太清上仙者，赐五色之节，驾龙舆飞烟，群仙导从，给玉童玉女一万人。<br />
　　第五太极真人果位<br />
　　三华府灵宫、太极宫、药珠宫，七映台。<br />
　　太极真人，修前九转之行及三百戒，有六千善功，兼修上品真道不备者，位为太极真人。赐紫旄之节，众神导从，给玉童玉女三万人，其宫阙在太清之上，上清之下，老君所治。<br />
　　第六果位为上清真人<br />
　　青珠宫、清微天上清境明光宫、太华宫。<br />
　　上清真人，修前九转兼三百大戒，有八千善功，兼修三品真道者，位为上清真人。赐七色之节，乘飞云丹舆，群仙导从，鸾凤骖轩，给玉童玉女六万人，其所理在太极之上，上清之境，太上玉晨大道君之所治也。<br />
　　第七极果为玉清圣人<br />
　　东华官、真北宫、玉京金阙清微天紫微宫、玉清境七宝台大有宫、西灵宫、南极宫。<br />
　　玉清圣人，初修前九转之行及三百众戒，有一万善功，兼修太上之道及三品真经者，位为玉清圣人，赐九色之节，乘三素之云，万灵导从，龙虎骖轩，驾紫云飞軿，十二琼轮，给玉童玉女九万人，证种高尊，与众圣齐位，非言象所及，与道混体，洞入自然，消则为气，息则为人者也。<br />
　　后序曰：天尊之好生甚矣，道君之垂教广矣，老君之度人至矣。三圣轮化，拯擢昏迷，皆欲使全肉血之形，比金石之永，延朝菌之命，齐大椿之年，自凡而登仙，自仙而登真，自真而证圣，驰骋龙驾，遨游太虚，拔九祖於幽阴，享遐龄於亿劫。而世人禀道之气，从道而生，厌清虚恬澹之宗，逐劳役繁华之境，犹如牛马引重趣泥，不能自出，转增陷没，岂不痛哉。所愿上士勤行，自求多福也。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>