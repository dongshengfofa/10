<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法洞玄灵宝五岳古本真形图' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>洞玄灵宝五岳古本真形图</center></div><div class='fo'><center>经文出处:来自殆知阁</center><br/><br>
                        并序<br />
　　经名：。原题汉东方朔编。据考应出於汉末魏晋之际，葛洪《抱朴子遐览篇》已引此书。一卷。底本出处：《正统道藏》洞玄部灵图类。参见：《云笈七签》卷七九。<br />
　　并序<br />
　　东方朔<br />
　　五岳真形者，山水之象也。盘曲回转陵阜，形势高下参差，长短卷舒，波流似於奋笔，锋铓畅乎岭崿。云林玄黄，有如书字之状。是以天真道君，下观规矩，拟纵趋向，因如字之韵，而随形而名山焉。<br />
　　子有东岳形，令人神安命延，存身长久，入山履川，百芝自聚。<br />
　　子有南岳形，五殟不加，辟除火光。谋恶我者，返还自伤。<br />
　　子有中岳形，所向惟利，致财巨亿，愿愿克合，不劳身力。<br />
　　子有西岳形，消辟五兵，入刃不伤，山川名神，尊奉司迎。<br />
　　子有北岳形，入水却灾，百毒灭伏，役使蛟龙，长享福禄。<br />
　　子尽有五岳形，横天纵地，弥沦四方，见我欢悦，人神攸同。<br />
　　昔黄帝征师诸侯，与蚩尤战於涿鹿之野，遂擒之。诸侯咸宗轩辕为天子，代神农氏，是为黄帝。天下有不顺者，从而征之，破山通道，未尝宁居。东至于海，登泰山及岱宗。西至崆峒，登鸡头。南至于江，登熊湘。北逐蝉粥金符釜山，而邑于涿鹿之阿。迁徙往来，无有常处。察四岳并有佐命之山，而南岳独孤峙无辅，乃章祠三天太上道君，命霍山、潜山为储君。奏可。帝乃自造山，躬写形像，连五图之后。拜青城为丈人，署庐山为使者，形皆以次相续，此适始於黄帝耳。<br />
　　东岳泰山君，领群神五千九百人，主治死生，百鬼之主帅也。血食庙祀，宗伯者也。俗世所奉鬼祠邪精之神，而死者皆归泰山，受罪考焉。诸得佩五岳形，入经山林及诣泰山，君及诸山百川神，皆出境拜迎子也。泰山君服青袍，戴苍碧七称之冠，佩通阳太明之印，乘青龙，从群官来迎子。<br />
　　南岳衡山君，领仙官七万七百人。诸入南岳，所部山川神皆出迎。南岳君服朱光之袍，九丹日精之冠，佩夜光天真之印，乘赤龙，从群官来迎子。<br />
　　中岳嵩高君，领仙官玉女三万人。入山，诸是中岳所部名灵，皆来迎子。中岳君服黄素之袍，戴黄玉太己之冠，佩神宗阳和之印，乘黄龙，从群官而来迎子也。中岳是五土之主，子善敬之。太上常用三天真人有德望者以居之。<br />
　　西岳华山君，领仙人玉女四千一百人。道士入其所部之山，神并来迎。华山君身服白素之袍，太素九旒之冠，佩开天通真之印，乘白龙而来迎子。<br />
　　北岳恒山君，领仙人玉女七千人。其入所部之山川，神皆来迎。北岳君服玄流之袍，太冥真灵之冠，佩长津悟真之印，乘黑龙而来迎於子也。<br />
　　青城丈人，黄帝所命也，主地仙人，是五岳之上司，以总群官也。丈人领仙官万人，道士入其山者，丈人服朱光之袍，戴盖天之冠，佩三庭之印，乘科车，从众灵而来迎於子也。<br />
　　庐山使者，黄帝所命，秩比御史，主总仙官之位，盖五岳之监司。道士入其山者，使者服朱诽之裯，戴平华之冠，佩三天真形之印，而来迎於子也。<br />
　　霍山南岳储君，黄帝所命，衡岳之副主也。领群灵三万人，上调和气，下拯黎民，关校众仙，制命水神，是峻验之府，而为诸灵之所顺也。道士入其境，储君服青锦之袍，戴启明之冠，佩道君之玉策，而来迎子。或乘科车，或驾龙虎。<br />
　　潜山储君，黄帝所命，为衡岳储贰，时参政事，令职以辅佐者也。入其山，潜君服紫光绣衣，戴参灵之冠，佩朱官之印，乘赤#1此之车，而来迎子？诸佐命山君，并辅弼岳君，预於位政。道士入其山，佐命服朱袍，戴仙华之冠，佩太上真形之章，而来迎子，所来无常。<br />
　　东方朔言：古书五岳真形首目者，乃是神农前世，太上八会群方飞天之书法，殆鸟迹之先代也。自不得仙人译注显出，终不可知也。凡道士欲佩图进取山象，及书古文卷毕，以此题外面，然后盛之，带符。当得正月建寅，斋七日。斋中写白讫，醮如传受法。但易章中自说辞旨，随人也。凡写书，皆烧香於左右。<br />
　　授图祭文<br />
　　某以胎生肉人，百官子孙，沈湎嚣恶，流浊世务，运遇有幸，得奉大化，涤荡秽俗，许以更始，修心慎违，希企灵真，夙夜驰竞，不敢宁舍。昔以某年月日，岁在某处，受先师甲乙真形，按九都千明之科，许得传授。谨按道法，当付良密。今有同志道士，某郡县乡里男生某甲，年若干岁，小心勤翼，必能宣启灵化，敷正神气。即以今年月，歃血誓书，授其真图，委缯告盟，禁以不传。天亲同心，常相爱护，不得弃元崇末，要衒荣利。其五八大约，祸福所期，量己审人，任之处焉。谨清斋祭付一列，上达三天。<br />
　　右郑君所出。<br />
　　某胎生肉人，枯骨子孙，生长浊世，染乱罪考，宿行积咎#2，祸高丘陵。天启其衷，得闻圣化，心开改迹，好生乐道。仰慕灵感，斯求真应，庶蒙清荡，以延性命，恒舍秽率善，愿为种民，攒求遐年，当须天启，登山履川，亦赖灵助，注心道门，不敢携贰，并仰贡方物，自辅信。以今即日，受五岳真形，藏戢一己，与之终始，五八有期，永无中泄。传授相#3亲，爱护同气，蠲齐荣辱，天科所佑，不敢慢惰，抵犯禁罔，遵受法诀，封之于心。谨清斋告祭，以为其始。唯即一列，上达三天，章奏太上，除某三尸，登书生录，刻题玉札，缄之绛府。五方灵岳，各道五神，千山百川，时差侍官，营守图文，防护某身，使长生文存，寿延亿千。<br />
　　灵宝五岳古本真形图<br />
　　五岳山真形文<br />
　　家有妇及儿乐道者，未中以大书传授，且令带以此文，盛以绛囊，着头上。辟众鬼百魅，凶邪不敢犯。子带此首题犹尔，况其真形大文邪。〔葛〕洪谓：亦宜斋而佩之。<br />
　　三天太上大道君<br />
　　有命<br />
　　天地山川丘陵<br />
　　神护我子慎<br />
　　害患令久安<br />
　　长生<br />
　　三天太上长生符，道士佩之头上，入山林江海，横行天下，众神奉卫，莫<br />
　　敢当此。子斋祭带，写如五岳同。名太上道君动文。天书不可了知，东方朔显出之。此乃鸟迹以前有法，非三皇之世书也。诸佩之者，与五岳形共盛。唯仙人题山中名物之处，作汉字，一不得上之耳。<br />
　　东春<br />
　　东岳泰山真形图<br />
　　右东岳泰山形源，周回二千里，在琅琊界。<br />
　　南夏<br />
　　南岳衡山真形图<br />
　　右南岳衡山形源，周回二千里，在长沙界。<br />
　　中央戊己土<br />
　　中岳嵩山真形图<br />
　　右中岳嵩山形源，周回一千里，在黎阳界。<br />
　　西秋<br />
　　西岳华山真形图<br />
　　右西岳华山形源长在华阴界，周回四千里，南北长在华阴界。<br />
　　北冬<br />
　　北岳常山真形图<br />
　　右北岳常山形源，周回三千里，在常山界。<br />
　　黄帝命霍山南储君<br />
　　霍山一名赤城<br />
　　右霍山形源，周回一千里，界在会稽。<br />
　　潜山南储君<br />
　　潜山<br />
　　右潜山形源，在庐江北界，周回三千三百里。<br />
　　青城丈人<br />
　　青城山　一名天国山<br />
　　右青城山形源，在蜀郡界，周回二千七百里。<br />
　　庐山使者<br />
　　庐山<br />
　　右庐山形，在庐江南界，周回一千一百里。<br />
　　黑者，山形，赤者，水源，白者，是室穴口也。画小则丘陵微，画大则陇岫壮。葛洪谓：高下随形，长短取象，其源画神草及石室之处，自是后来仙人辈，於其图处，画识之耳。<br />
　　灵宝五岳古本真形图<br />
　　洞元灵宝五岳真形图<br />
　　五岳山真形文<br />
　　三天太上大道君<br />
　　有命<br />
　　天地山川丘陵<br />
　　神护我子慎<br />
　　害患令久安<br />
　　长生<br />
　　东春<br />
　　东岳泰山君所领群神，五千九百九人，在兖州界，周回二千里。<br />
　　南夏<br />
　　南岳衡山君所领仙官七千七百人，在长沙界，周回二千里。<br />
　　中央戊己土<br />
　　中岳嵩山所领神童仙女三万人，在洛阳界，周回一千里。<br />
　　西秋<br />
　　西岳华山君所领仙人玉女七千人，在长安东界，周回四千里，南北长。<br />
　　北冬<br />
　　北岳常山君所领仙童玉女二万人，在常山界，周回三千里。<br />
　　黄帝命霍山南储君<br />
　　霍山真形，在平阳界，周回一千七百里。<br />
　　潜山南储君<br />
　　潜山真形，在庐江北界，周回三千三百里。<br />
　　青城丈人<br />
　　青城山真形，在蜀郡界，一名天国山，周回二千七百里。<br />
　　庐山使者<br />
　　庐山真形，在庐江南界，周回一千二百里。<br />
　　黑者山形，赤者水源，黄点者，洞穴口也。画小则丘陵微，画大则陇岫壮。葛洪谓：高下随形，长短取象。家有蓄图者，善神守护，其家众邪恶鬼，灾患疾病，皆自消灭也。若上士佩之，则万神皆为朝礼矣。山驴泉脉，源流上下。昔王母授汉武帝本经万余言，在图上。今分为五局，传授禁限，其科严不可得传也。<br />
　　右前七道，三天太上道君长生符，上士佩之头上，入山林江海，横行天下，众神奉卫焉。一名太上道君勑文天书。天文不可了知，东方朔显出之。此为鸟迹已前繇文，非三皇之世书也。诸佩之者，与五岳真形共盛之。后仙人题山中名芝物处，细字，不得佩之。<br />
　　太岁年　月　日告行<br />
　　保举师<br />
　　监度师<br />
　　度师具位<br />
　　竟<br />
　　#1 「赤」字原缺，据《五岳真形图序论》补。<br />
　　#2 咎：原误作叫「然」，据《五岳真形图序论》改。<br />
　　#3 「相」字原缺，据《五岳真形图序论》补。<br />
　　<br />

                    </div></div><hr><script charset='utf-8' src='../../js/footer.js'></script></body></html>