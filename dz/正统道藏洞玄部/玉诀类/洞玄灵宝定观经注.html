<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法洞玄灵宝定观经注' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>洞玄灵宝定观经注</center></div><div class='fo'><center>经文出处:来自殆知阁</center><br/><br>
                        <br />
　　经名：。原不题撰者，经文约出於南北朝末或隋唐之际。又据徒跋，注文当系唐代道士泠虚子撰。底本出处：《正统道藏》洞玄部玉诀类。参校本：《云笈七签》卷十七。<br />
　　<br />
　　冷虚子注<br />
　　灵者，神也，在天曰灵。宝者，珍也，在地曰宝。天有灵化，神用不测，则广覆无边；地有众宝，济养群品，则厚载万物。言此经如天如地，能覆能载，有灵有宝，功德无穷，证得此心，故名灵宝。定者，心定也，如地不动。观者，慧观也，如天常照。定体无念，慧照无边，定慧等修，故名定观。<br />
　　天尊告左玄真人曰：<br />
　　左者，定也。玄者，深妙也。真者，纯也，一而无杂。人者，通理达性之人也。曰者，语辞也。　　<br />
　　夫欲修道，<br />
　　进趣之心，名为修道。<br />
　　先能舍事，<br />
　　一切无染，名为舍事。<br />
　　外事都绝，<br />
　　六尘为外事，须远离也。六尘者，色、声、香、味、触、法。更不染着，名为都绝。<br />
　　无与忤心，<br />
　　境不来忤，心即无恼；心不起染，境则无烦。心境两忘，即无烦恼。故名无与忤心。<br />
　　然后安坐，<br />
　　摄澄烦恼，名之为安。本心不起，名之为坐。<br />
　　内观心起。若觉一念起，须除灭，务令安静。<br />
　　慧心内照，名曰内观。漏念未除，名为心起。前念忽起，后觉则随。起心既灭，觉照亦忘。故称除灭。了心不起，名之为安。觉性不动，名之为静。故称安静。<br />
　　其次，虽非的有贪着，浮游乱想，亦尽灭除。<br />
　　众心不起，妄念悉忘，乱想不生，何有贪着？故曰灭除。<br />
　　昼夜勤行，须臾不替。<br />
　　昼之言净，夜之言垢。垢净两忘，无有间替，故名不替。<br />
　　唯灭动心，<br />
　　忘想分别，名曰动心。觉照祛之，故名为灭。<br />
　　不灭照心；<br />
　　慧照常明，无有间，故名不灭照心。<br />
　　但凝空心，<br />
　　不起一切心名空心。<br />
　　不凝住心，<br />
　　一切无着，名之不凝住心。<br />
　　不依一法而心常住。<br />
　　若取一法，即名着相。心不取法，名为不依。照而常寂，故为常住。<br />
　　然则凡心躁竞。其次，初学息心甚难，或息不得，暂停还失。<br />
　　言习性烦恼，难可灭除，定力未成，暂停还失也。<br />
　　去留交战，百体流行。<br />
　　心起染境，境来牵心，心境相染，故名交战。妄念不息，百非自生，名曰百体流行。<br />
　　久久精思，方乃调熟。勿以暂收不得，遂废千生之业。<br />
　　定心不起，则契真常。一念不收，千生遂废。<br />
　　少得静#1已，<br />
　　初得清净，正慧未生，故曰少得静已o <br />
　　则於行立坐卧之时，<br />
　　四威仪之时也。<br />
　　涉事之处，喧闹之所，<br />
　　见一切诸相为涉之处，起一切诸心，名为喧闹之所也。<br />
　　皆作意安；<br />
　　息乱归寂，名为作意。恬淡得所，名之为安也。<br />
　　有事无事，常若无心；处静处喧，其志惟一。<br />
　　有无双遣，寂用俱忘，万法不二，名之唯一。<br />
　　若束心太急，又则成病，气发狂颠，是其候也。<br />
　　偏心执静，名曰束心。心外见相，名为颠也。<br />
　　心若不动，又须放任，宽急得所。<br />
　　从定发慧，名为放任。定慧齐融，名曰得所。<br />
　　自恒调适，<br />
　　定多即愚，慧多即狂；定慧等用，名曰调适。<br />
　　制而不着，放而不动，处喧无恶，涉事无恼者，此是真定。<br />
　　寂而常照，照而常寂，空而常用，用而常空，得本元寂，故为真定。<br />
　　不以涉事无恼，故求多事；不以处喧无恶，强来就喧。<br />
　　习性尘劳，常须制御，不可纵逸。<br />
　　以无事为真宅，<br />
　　见本性空寂，故为真宅。<br />
　　有事为应迹。<br />
　　慧用无边，故为应迹。<br />
　　若水镜之为鉴，则随物而现形。<br />
　　本心清净，犹如水镜，照用无碍，万象#2俱现，名为现形。<br />
　　善巧方便，唯能入定。<br />
　　诸法性空，寂无所起，故为入定。<br />
　　慧发迟速，则不由人。勿令定中急急求慧，急则伤性，伤则无慧。<br />
　　急求知见，真定乃亡。贪着诸相，故云无慧。<br />
　　若定不求慧而慧自生，此名真慧。<br />
　　心体寂静，妙用无穷，故为真定。<br />
　　慧而不用，实智若愚。<br />
　　了无分别，名之不用。韬光晦迹，故曰若愚。<br />
　　益资定慧，双美无极。<br />
　　寂照齐融，故云双美无极。<br />
　　若定中念想，多感众邪，妖精百魅，随心应见。<br />
　　为心取相。诸相应生，一切邪魔，竞来挠乱。<br />
　　所见天尊、诸仙、真人，是其祥也。<br />
　　此为诸相，不可取着。<br />
　　唯令定心之上，豁然无覆；定心之下，旷然无基。<br />
　　前念不生，故云无覆；后念不起，故曰无基。<br />
　　旧业日销，新业不造。<br />
　　宿习并尽，名曰旧业日销，更不起心，故名新业不造。<br />
　　无所挂碍，迥脱尘笼。<br />
　　一切无染，故名无所挂碍；解脱无系，故云迥脱尘笼。<br />
　　行而久之，自然得道。<br />
　　智照不灭，名曰行而久之；契理合真，故云得道。<br />
　　夫得道之人，凡有七候；一者，心得定易，觉诸尘漏；<br />
　　心得清静，尘念尽知，故曰觉诸尘漏。<br />
　　二者，宿疾普销，身心轻爽；<br />
　　真气胎息，痼#3疾尽瘳。体道合真，身轻不老。<br />
　　三者，填补夭损，还年复命；<br />
　　骨髓坚满，故填补夭损；驻颜不易，名为还年复命也。<br />
　　四者，延数万岁，名曰仙人；<br />
　　长生不死，延数万岁，名编仙箓，故曰仙人。<br />
　　五者，炼形为气，名曰真人；<br />
　　得本元气，故曰炼形为气；正性无伪，故曰真人。<br />
　　六者，炼气成神，名曰神人；<br />
　　真气通神，阴阳不测，故曰神人。<br />
　　七者，炼神合道，名曰至人。<br />
　　真神契道，故曰至人。<br />
　　其於鉴力，随候益明。<br />
　　鉴力者，常照不息也。益明者，明明不绝也。<br />
　　得至道成，慧乃圆备。<br />
　　若了本性，得道成真，智慧圆明，万法俱备。<br />
　　若乃久学定心，身无一候，促龄秽质，色谢方空。自云慧觉，又称成道者，求道之理，实所未然。<br />
　　通神合道即得道真成#4。心惑身亡#5，不离生死。《西升经》云：是故失生本，焉能知道源？<br />
　　而说颂曰：<br />
　　智起生於境，火发生於缘。各是真种性#6，承流失道源。<br />
　　起心欲息知，心起知更烦。了知性本空，知则众妙门。<br />
　　终#7<br />
　　道由心学，匪假佗求；神依形住，罔有其外。我之灵明，亘今亘古，惟其绁於六情，是以戕我正念。贪嗔痴昧，种种见惑，背真向伪，无有殚期。寔惟真师悯念众生无知，故演此妙经，作人天规鉴，为证道梯航。是有定观之说，发挥妙本，洞彻玄微，涤乎垢氛，超乎视听；明无相於有形之后，致虚极於未兆之先；物我俱忘，形神俱妙。凡我羽流，敬之敬之。龙集壬申三月初吉，泠虚子稽首谨识。<br />
　　竟<br />
　　#1 『静』，《云笈七签》本作『浄』。<br />
　　#2 『万象』，《云笈七签》本作『万物』 。<br />
　　#3 『痼』，《云笈七签》本作『故』。<br />
　　#4 『即得道真成』，《云岌七签》本作『即身得道真』。<br />
　　#5 『惑』，《云笈七签》本作『证』 。<br />
　　#6 『种』，《云笈七签》本作『动」。<br />
　　#7 《云笈七签》本所录经注止於此，无后泠虚子题识。<br />
　　<br />

                    </div></div><hr><script charset='utf-8' src='../../js/footer.js'></script></body></html>