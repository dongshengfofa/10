<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法洞玄灵窦六甲玉女上宫歌章' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>洞玄灵窦六甲玉女上宫歌章</center></div><div class='fo'><center>经文出处:来自殆知阁</center><br/><br>
                        洞玄灵宝六甲玉女上宫歌章<br />
　　经名：洞玄灵宝六甲玉女上宫歌章。撰人不详。载灵宝齐仪歌章六首。一卷。底本出处：《正统道藏》洞玄部赞颂类。<br />
　　洞玄灵宝六甲玉女上宫歌章<br />
　　甲子太玄宫左灵飞玉女歌章曰：<br />
　　太玄洞清虚，玉气映高灵。员华翳九象，绿梵曜飞青。<br />
　　益落云回际，流香燔丹琼。碧凤策朱辔，匡驾宴云营。<br />
　　任我无色内，欢我天地生。回轮三素朗，乃拯不穷龄。<br />
　　历运顺化会，气与四常并。空洞中有真，谁测太玄名。<br />
　　虚映有怀子，回真降尔形。取契同默念，弃累慎外营。<br />
　　积感入太虚，太虚降绿軿。游宴常阳宫，飞步登玉清。<br />
　　徘徊九崖际，进礼玉皇庭。左噏朱月华，右引豁落星。<br />
　　三景齐大晖，岂觉天地倾。<br />
　　甲戌黄素宫左灵飞玉女歌章曰：<br />
　　黄素洞幽虚，神光焕太空。蜚廉太元一，势契十真双。<br />
　　灵运自冥纪，玄记故有明。玉虚曜琼室，金晖发丹容。<br />
　　朱凤策神辔，徘徊上清宫。玄映无色内，解衿宴常阳。<br />
　　五帝启灵途，妙诀归黄房。神畅感寂庭，默思彻九重。<br />
　　灵歌理冥运，百和结成章。高赜通妙趣，以启不穷方。<br />
　　有得无上道，项负圆宝光。玄玄归妙门，入一万真通。<br />
　　体我自然道，乘虚不待龙。三元降飞軿，流云回紫黄。<br />
　　腾景空霄上，宴辔朝玉皇。<br />
　　甲申太素宫左灵飞玉女歌章曰：<br />
　　太素澄清汉，浩灵分九旒。道生太元一，化为天地珠。<br />
　　虚映高上报，顾下忽云无。五岳自可舍，未若九天衢。<br />
　　时宴常阳宫，策云御凤驱。飞轮翳空洞，紫烟玄相扶。<br />
　　逍遥重虚上，回目眄八周。亿椿在俄顷，岂觉万劫游。<br />
　　阶乐随运迁，保真无终休。聊各有志道，静寂思相求。<br />
　　积微感自然，克得御丹符。身入无患津，体欢心自娱。<br />
　　乘空迅飞云，仰结高仙俦。<br />
　　甲午绛宫右灵飞玉女歌章曰：<br />
　　绛宫玄上道，洞阳焕太真。丹灵映琼室，交风回紫烟。<br />
　　八气翳重虚，流香拂飞尘。龙凤矫云翮，神骋有无间。<br />
　　游朗眄十方，乘虚乐九玄。灵运本非我，道由高上人。<br />
　　冥化自有数，我真法自然。妙曲发空洞，宫商结成仙。<br />
　　灵飞演道源，以悟后学身。虚映至清寂，默思自入神。<br />
　　我降自有由，且令停华年。道满运飞与，腾身升九天。<br />
　　甲辰拜精宫右灵飞玉女歌章曰：<br />
　　拜精隐重虚，灵素降清阳。右部齐真景，锦帔飞罗裳。<br />
　　颓云映华衿，朱采透玉容。策凤御玄辔，冥真常阳宫。<br />
　　游徊庆云上，流眄六合房。曲降修我者，启灵悟童蒙。<br />
　　运得应自然，道成非我功。精思虚映真，克得朝玉皇。<br />
　　甲寅青腰宫右灵飞玉女歌章曰：<br />
　　青腰生道根，阳始号惠精。总鉴玄上气，右部统三灵。<br />
　　离合八景运，游化无滞停。微微极洞元，翳翳九虚清。<br />
　　中有妙灵女，上锦下飞青。乘虚策朱凤，迅驾奔五星。<br />
　　回风流香华，紫霄翼飞琼。携契上仙客，解衿九凤城。<br />
　　妙曲空中唱，玉音互自鸣。宫商玄相和，玄化无际生。<br />
　　有能究此章，一诵欢万龄。西宫结元录，东华记仙名。<br />
　　率我常阳友，曲真降尔形。积修感玄会，三元降绿軿。<br />
　　腾景飞霞上，进礼太帝庭。<br />
　　洞玄灵宝六甲玉女上宫歌章竟<br />
　　<br />

                    </div></div><hr><script charset='utf-8' src='../../js/footer.js'></script></body></html>