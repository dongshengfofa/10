<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法灵宝九幽长夜起尸度亡玄章' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>灵宝九幽长夜起尸度亡玄章</center></div><div class='fo'><center>经文出处:来自殆知阁</center><br/><br>
                        洞玄部赞颂类 <br />
　　<br />
　　经名：。撰人不详。载灵宝斋仪歌章二十六首。一卷。底本出处：《正统道藏》洞玄部赞颂类。<br />
　　<br />
　　茫茫三天上，玄光照空晖。仙人排云出，玉女下灵扉。<br />
　　梵响何悠悠，缤纷五色旗。极月观三界，中元不平夷。<br />
　　不闻人颂音，但有哭声悲。奄去不得住，命速复怨谁。<br />
　　先身不修福，福尽祸来追。三魂七魄驰，迢迢何所依。<br />
　　奉经遵三宝，自值宿命归。建斋大布施，五阴必生尸。<br />
　　报应无近远，至心有会期。以死早拔之，生天高巍巍。<br />
　　弟子东向三拜，除去三万劫生死之罪。<br />
　　窈窈无上台，辽辽云中堂。仰眄大罗宫，但见仙人房。<br />
　　闾浮多恶人，恶人必先亡。天诛不分别，善恶或同乡。<br />
　　皆由善不积，魂驰游八荒。对来奄就死，此亦无豪强。<br />
　　因缘各自去，父母不能当。念之死者苦，悲来五情伤。<br />
　　上有七尺土，丘冢何茫茫。三十六世乖，七祖各分张。<br />
　　愿得出五道，随圣游十方。<br />
　　弟子北向六拜，除去三十劫生死之罪。<br />
　　中元多恶人，恶人必先亡。命过如转烛，魂魄归苍茫。<br />
　　因缘任宿行，苦乐那可常。愚人不作善，死后心摧伤。<br />
　　哀哉生死别，号哭断人肠。悠悠天地分，此苦谁能当。<br />
　　大圣愍一切，敕语五道王。各持生死簿，来诣长夜堂。<br />
　　召唤监杀君，太山牛头防。并勒三涂掾，龙驿告十方。<br />
　　死者已自苦，早今度南宫。衣食食天厨，世世值乐乡。<br />
　　弟子西向三拜，除去十二劫生死之罪。<br />
　　落落三天上，峻极何巍巍。天下之大罪，莫过忠孝亏。<br />
　　万劫入长夜，永已不复尸。先世有此亿，今身祸来追。<br />
　　坐此年中寿，魂魄共相驰。父母妻子乖，精神复何依。<br />
　　命绝如山崩，若水之东之。故念死者苦，切切令人悲。<br />
　　悠悠松柏下，长殁何时归。<br />
　　弟子东南向三拜，除去十八劫生死之罪。<br />
　　天堂乐无极，阎浮多五欲。先身为何殃，命断何乃速。<br />
　　魂魄驰何方，精神漂何狱。父母妻子乖，别离如坏屋。<br />
　　悠悠三涂中，精神竟何属。愚人无所睹，言之惨心目。<br />
　　唯愿生南宫，世世食天禄。<br />
　　弟子北向三拜，除去千劫生死之罪。<br />
　　宿命生何原，今身值清道。因缘明师化，得受玄妙宝。<br />
　　如何罪根深，猝然不终老。奄忽折盛年，命去何乃早。<br />
　　魂魄入长夜，精神游五道。四大於此散，六趣经苦恼。<br />
　　生生为悲嗥，宿昔伤怀抱。何不度亡人，钱财等非草。<br />
　　建斋重布施，世世见师保。<br />
　　弟子北向九拜，除去三十劫生死之罪。<br />
　　人皆欲求道，求道心不精。忌妬憎三意，坠入狐疑城。<br />
　　坐口致云云，九幽方始惊。死魂入恶道，何日望太清。<br />
　　哀哉死者苦，丘林何冥冥。今日度亡人，惟愿更来生。<br />
　　弟子北向十二拜，除去四十九劫生死之罪。<br />
　　先世不作福，今身恒苦衰。奈何死者痛，轮转五道机。<br />
　　如水之注海，一去何时归。妻子於是别，父母知是谁。<br />
　　冥冥长夜里，丘冢何累累。生人日夜哭，愿得更生尸。<br />
　　哀哉死者苦，迅速令人悲。<br />
　　弟子南向三拜，除去三十劫生死之罪。<br />
　　生者何乃乐，死者何乃苦。冥冥长林下，上有奄忽土。<br />
　　悠悠黄泉底，精神向何所。妻子父母别，终归堕七祖。<br />
　　呼吸逐风尘，魂魄何所主。死者亦不生，看天天无柱。<br />
　　瓦鸡将不鸣，木人亦不语。哀哉伤人情，悲哉切肝膂。<br />
　　建斋度亡人，留情何所处。唯愿得生尸，升仙度七祖。<br />
　　弟子南向十二拜，除去七十二劫生死之罪。<br />
　　悠悠浊俗人，倒见安识真。不知有父母，不知有君臣。<br />
　　不解去来事，不别有故新。守愚而夭命，魂魄乃沈沦。<br />
　　五道分之往，幽幽长夜肩。但闻哭尸声，不见欢乐人。<br />
　　不值宿命师，一旦亡精神。今日度亡者，愿见起尸魂。<br />
　　结胎在今辰，飞行须臾间。常与太上参，散忧在北门。<br />
　　佩契而背师，世世七祖昏。<br />
　　弟子西北向十二拜，除去三十劫生死之罪。<br />
　　先身好杀生，命短怨神明。狂人言背师，万劫九幽兵。<br />
　　兆身为恶兽，亿载易善形。今身中夭死，五苦无不经。<br />
　　魂魄归天地，精神何处生。大圣念之痛，哀哉伤人情。<br />
　　轻口道说人，杂声伤生民。今日度亡者，愿得复人形。<br />
　　七祖还南宫，三天九龙迎。<br />
　　弟子西向九拜，除去三十劫生死之罪。<br />
　　迢迢九天台，峨峨紫凤城。哀哉三界苦，忧愁患难并。<br />
　　悼问世愚人，何以不长生。不信大圣教，奄去四大零。<br />
　　终日行恶业，不觉身命倾。镬汤沿剑树，求哀亦不矜。<br />
　　今日为过度，唯教复人形。<br />
　　弟子东向九拜，除三劫生死之罪。<br />
　　宿运因表裹，巍巍大罗天。中有不死夫，端坐兆亿年。<br />
　　奉佩道说师，世世长夜间。五道三涂中，九幽相拘牵。<br />
　　如此之罪人，水劫何得仙。今日短命死，皆由先身缘。<br />
　　忌妬才智人，令汝命不延。对至大会期，杀鬼终不原。<br />
　　先不积善行，急向亦不恩。建斋度亡人，布施开道门。<br />
　　弟子西向三拜，亡者即得解脱。<br />
　　天地由常存，三光洞然明。五行应四时，玄运不颓零。<br />
　　亡者有何罪，一旦罹寒庭。不知有妻子，不识有父兄。<br />
　　四大奄然去，身散而存名。魂魄为何恃，精神何所生。<br />
　　今日过度之，愿得复人形。<br />
　　弟子西向九拜，除去万劫生死之罪。<br />
　　四谛贯梵行，六度超世踪。三毒不能检，何用佩三洞。<br />
　　奉师吾我心，不得乘九龙。以此短命死，纵横五道冲。<br />
　　二心怀犹豫，那得度灾洪。今日度亡者，愿得见仙公。<br />
　　弟子西向九拜，除去三万劫生死之罪。<br />
　　人人皆求生，生愚亦无益。佩箓而妬师，世世与圣隔。<br />
　　虽欲图飞腾，不得上玉历。以此短命死，死入九幽籍。<br />
　　魂魄精神驰，长夜何时释。生存为何计，钱财常贪惜。<br />
　　一去终天地，安知木与石。今日过度之，殃咎愿除释。<br />
　　弟子西向十二拜，除去三千劫生死之罪。<br />
　　天人仍下化，愚者不知研。各各利世养，苟得贪目前。<br />
　　相妬竞功名，自说争后先。轻师慢朋友，万劫不得仙。<br />
　　死以入九幽，世世长夜渊。魂魄驰五道，镬汤沿刀山。<br />
　　今日度亡者，亡者愿生天。释去一切罪，逍遥太上前。<br />
　　弟子东向三拜，除去九十劫生死之罪。<br />
　　四符行之本，六度咸玄光。受道心不愍，令人命不长。<br />
　　中心有犹豫，那得不早亡。奉师如凡人，调诖致祸殃。<br />
　　悭贪不供养，世世值凶荒。轻口说秘要，过世入镬汤。<br />
　　今日度亡者，愿早生天堂。生女为夫人，生男为公王。<br />
　　弟子南向三拜，除去十劫生死之罪。<br />
　　亡者初死宫，生人为立功。月月常度之，自离五道冲。<br />
　　六斋十直日，三七去灾洪。庚申并甲子，真人靡不从。<br />
　　今日度亡者，愿得乘九龙。生死值太上，世世见仙公。<br />
　　弟子北向九拜，除去千劫生死之罪。<br />
　　贤者积万善，积善能得仙。人死不为度，魂魄何得迁。<br />
　　先身不作善，徘徊地狱门。借问有何罪，坐口轻语言。<br />
　　永劫入九幽，何日复登仙。悠悠三涂裹，六贼之所牵。<br />
　　今日相为度，行道归自然。三五七九法，建斋兴福田。<br />
　　弟子南向九拜，除去四十劫生死之罪。<br />
　　人身如五谷，轮转其当生。种之有厚薄，善恶各有形。<br />
　　愚智天地隔，人亦有健儜。若铁有柔刚，如水有浊清。<br />
　　人有贪乱者，亦有贤良贞。唯有生者乐，不见死者荣。<br />
　　幽幽长夜中，劫运何时停。上圣愍一切，哀哉伤人情。<br />
　　弟子东向三拜，除去六劫生死之罪。<br />
　　阎浮非福地，罪人相涂生。不知命短促，但共争功名。<br />
　　私心妬贤善，自取目前荣。则求人供养，不知大命倾。<br />
　　苟欲自进速，获谴於神明。奄然入长幽，黄泉何冥冥。<br />
　　可念世愚人，此身岂久停。行善得仙者，万世不颓零。<br />
　　弟子西向三拜，除去三劫生死之罪。<br />
　　九幽多恶人，善者不来居。丘林龙不栖，井水无神鱼。<br />
　　先身无有福，不得食天厨。轻口道说师，死亡在斯须。<br />
　　魂魄游五道，精神归虚无。悠悠九幽里，万劫历三涂。<br />
　　今日度亡人，愿得随龙凫。<br />
　　弟子北向七拜，除去万劫生死之罪。<br />
　　辽辽守棺椁，仿髴见紫庭。奉道求上仙，第一得师明。<br />
　　身佩元极契，当有一切经。百伎多能者，亦能道术成。<br />
　　奈何死者苦，一旦失功名。今日度亡者，令悉登凤城。<br />
　　弟子北向三拜，除去万劫生死之罪。<br />
　　仙人寿万劫，愚者亦不知。佩契心不愍，自取亡身危。<br />
　　口舌道说人，速死伤谁为。猛虎不可绊，神龙不待羁。<br />
　　此乃俟贤圣，不与愚人骑。可念死者苦，精神五道驰。<br />
　　今日欲度之，升仙常无为。<br />
　　弟子西向七拜，除去三万劫生死之罪。<br />
　　人生会当死，一切皆无常。贤圣犹尸解，转身升天堂。<br />
　　罪重必夭命，善者为延长。富贵与贫贱，斯是福不强。<br />
　　凶顽不信道，那得见仙王。大慈念一切，令人心摧伤。<br />
　　过度已说竟，心各礼玉皇。<br />
　　弟子西北向九拜，除去千劫生死之罪。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>