<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法黄箓五苦轮灯仪' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>黄箓五苦轮灯仪</center></div><div class='fo'><center>经文出处:来自殆知阁</center><br/><br>
                        <br />
　　经名：。一卷。底本出处：《正统道藏》洞真部威仪类。<br />
　　<br />
　　法事如式　启白<br />
　　伏以原夫妙本先天，圆方定位。聚轻清而为乾盖，凝重浊而作坤舆。大矣昆仑之墟，而为地轮之毂。群仙辐辏，环海周流。显厚载之元功，建广生之大德。复有三十六地，九垒重阴，浩荡顽空，风轮水际。实长冥之暗域，乃永夜之昏衢。锁滞魄於幽牢，闭亡魂於黑狱。重重考掠，日日无停。楚毒备经，何由超度。罪积而轮回五道，愆深而责役三涂。若非大道之洪恩，难济幽沉之苦趣。是以元皇设教，太上垂科。启法轮荐福之场，演明灯破暗之式。迁神五道，照烛九幽。廓昏翳於重阴，散祥光於阳界。普令幽爽，咸遂往生。速超清净之乡，径达无为之界。今某人依盟真玉匮，点回耀轮灯，奉为超度亡过某人形魂及诸苦爽。承此惠光，出离苦趣，六根清净，万罪荡除。洎乎九祖七玄，四生六道，尽超幽暗，俱入光明。法众归依，无极大道。<br />
　　举寻声救苦天尊<br />
　　第一轮回之道，名色累苦心门。恣情纵欲，淫色荡心。谢世之后，受刀山地狱之苦。今斋官某人然点神灯，追悼亡过某人，下资六道，同证生方。伏愿九清鉴映，三景回光，俯垂慈惠之仁，下济刀山之苦。<br />
　　悲夫刀山地狱苦，峨峨雪刃耸寒空。<br />
　　牛头驱逐使登攀，骨肉纷纷随刃落。<br />
　　良由色累劳心苦，足履刀山被刑伤。<br />
　　仰赖慈悲救苦尊，愿大威神摧锋刃。<br />
　　和不可思议功德。<br />
　　第二轮回之道，名为爱累苦神门。爱染诸欲，丧乱神魂。身谢之后，受剑林地狱之苦。今某人然点神灯，追悼亡过某人形魂，下及六道，同证生方。伏愿大罗真宰，浩劫元尊，大舍慈悲，广垂开度。谨忏刀林地狱之苦。<br />
　　稽首大罗天中主，玉京金阙元始尊。<br />
　　威光普照剑林中，雪刃霜锋悉断坏。<br />
　　辛酸苦楚得停息，骨肉筋伤复完全。<br />
　　轮灯引照出幽关，速遂超升极乐界。<br />
　　和不可思议功德。<br />
　　第三轮回之道，名为贪累苦形门。贪名徇利，气耗形衰。身谢之后，受铜柱地狱之苦。今斋官某人然点神灯，追悼亡过某人形魂，上生天界，下及六道，同证生方。伏愿玉虚至圣，金阙高尊，普降洪恩，下迁幽爽。谨忏铜柱地狱之难。<br />
　　仰启高虚万天圣，愿垂洪造拯幽途。<br />
　　滂流惠泽洒焦劳，铜柱炎焰咸消灭。<br />
　　受苦众生皆解脱，从前冤对总停休。<br />
　　灯光回照出幽关，开度亡魂生天界。<br />
　　和不可思议功德。<br />
　　第四轮回之道，名为华竞苦精门。贪竞荣华，神劳气散。命谢之后，受镬汤地狱之苦。今斋官某人然点神灯，追悼亡过某人，上生天界，下资六道，同证生方。伏愿无为真宰，自然至尊，拯拔幽途，垂光下照。谨忏镬汤地狱之难。<br />
　　悯叹幽涂地狱苦，洋汤沸镬浪波流。<br />
　　穷魂苦爽被煎熬，骨肉肢膏悉糜烂。<br />
　　惟愿无为圣尊主，广开大宥赦诸愆。<br />
　　轮灯回耀照重泉，得遂逍遥生快乐。<br />
　　和不可思议功德。<br />
　　第五轮回之道，名为身累苦魂门。处身世务，宠辱常惊，心役萦缠，魂神受苦。命奄泉扃之后，受涟汲溟波之苦。今斋官某人然点神灯，追悼亡过某人形魂，上生天界。伏愿上上高真、皇皇大帝，愿大威德，拔度沉沦。谨忏涟汲溟波之难。<br />
　　归命三清三界上，慈悲应感救苦尊。<br />
　　愿回龙驾降酆山，拔度三涂五苦难。<br />
　　所有寒波秽浊浪，变作澄清甘露浆。<br />
　　此夜追修凭道力，灯光普照破重泉。<br />
　　和不可思议功德。<br />
　　举转轮圣王天尊<br />
　　讽经　宣疏　念善回向<br />
　　伏闻天尊圣力，救拔诸众生；元始灵文，能消一切罪。向来然点三涂五苦回耀轮灯，讽诵真经，化贡钱马，无尽良因。奉为斋官某人延奉冥司，仰祈恩命，超度亡过某人形魂，上生天界，下资孤爽，同证生方。伏愿灯灯相照，狱狱停闲，早登天上之天，不堕地中之地，仰凭道力，为上良缘，念：太乙救苦天尊，无量不可思议功德。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>