<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法元始天尊说十一曜大消灾神咒经' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>元始天尊说十一曜大消灾神咒经</center></div><div class='fo'><center>经文出处:来自殆知阁</center><br/><br>
                        <br />
　　经名：。撰人不详，约出於唐宋间。假托元始天尊为青罗真人说念诵十一曜大消灾神咒之法。一卷。底本出处：《正统道藏》洞真部本文类。<br />
　　<br />
　　尔时元始天尊在大罗天上、玉京山中、骞林树下，鸣大法鼓，扣大法钟，普集十方三界诸天诸地，日月星宿，一切圣众，为说过去未来一切众生善恶报应、灾福因缘。时於座中有一真人，名曰青罗，即於座起瞻仰尊颜，稽首再拜，长跪而言：弟子夙生庆幸，得遇人天，伏遇天尊大慈，设大法桥，广为众生说诸因缘，令得开悟，普入法门。臣今下观欲界众生，以何因缘，四时之中，横遭刑狱，一生之内，疾病缠绵，或分野州县，水火灾荒，兵戈竞起，疫疾流行，臣今未悟，幸望天尊特开慈悯，以释愚蒙。天尊隐几而言：奇哉，青罗能为众生问诸缘业，切以欲界众生，轮回生死，沈溺爱河，唯务贪生，不修正道，不知有五行推运，十一曜照临，主其灾福，至如土火留伏，金木凌犯，罗计勃逆，日月薄蚀，致以州县播迁，人民灾难，水火虫蝗，刀兵相犯，悉皆由也。凡以众生托荫为人，皆禀阴阳造化，或贵或贱，或富或贫，定分虽殊，灾福一矣。至如帝王国主，后妃臣僚，系於紫微垣中，各有品位，五岳四渎，乃如分野一切人民，属於日月五星临照。吾今示汝下观星斗，看其行度，如有五星不顺，凌犯宫宿，照临帝土及诸分野，灾难竞起，疫毒流行，兆民死伤。速令塑绘十一曜形仪，於清浄处建立道场，严备香花灯烛，请命道士，或自持念《十一曜大消灾神咒经》，一七日，二七日，或三七日，修斋行道，礼念忏悔，即得上消天灾，保镇帝土，下禳毒害，以度兆民，汝宜听信，转转教人受持读诵。青罗真人叩头再拜，上告天尊，伏愿大慈广为宣说。是时，天尊即说十一曜大消灾神咒：<br />
　　九星都咒<br />
　　九曜顺行，元始徘徊。华精莹明，<br />
　　元灵散开。流盻无穷，降我光辉。<br />
　　上投朱景，解滞豁怀。得驭飞霞，<br />
　　腾身紫微。人间万事，令我先知。<br />
　　五星神咒<br />
　　五星列照，焕明五方。水星却灾，<br />
　　木德致昌。荧惑消祸，太白辟兵。<br />
　　镇星四据，家国利亨。名刊玉简，<br />
　　字录帝房。乘飙扇景，飞腾太空。<br />
　　出入冥无，游宴十方。五云覆盖，<br />
　　招神摄风。役使万灵，上卫仙翁。<br />
　　太阳真君神咒<br />
　　东望扶桑宫，稽首朝郁仪。<br />
　　太阳洞明景，寥寥何所思。<br />
　　令我拜金色，候天望英姿。<br />
　　皇华将玉女，临轩降此时。<br />
　　太阴真君神咒<br />
　　仰望顾八表，惟月孕阴精。<br />
　　中有太素皇，夫人驾绿軿。<br />
　　耀华光二极，混明照三清。<br />
　　殷懃求至道，五色下来迎。<br />
　　木星真君神咒<br />
　　岁星乘木德，展转耀束乡。<br />
　　凌天姿润泽，正色滉明皇。<br />
　　寻花歌浩漾，掷水咏芝房。<br />
　　经时频祷祝，获福自然长。<br />
　　火星真君神咒<br />
　　芒角森龙凤，威光叱十方。<br />
　　丹罡耀五夜，朱火焰三边。<br />
　　晶明符正炁，剑戟焕兵权。<br />
　　搀抢应灭迹，孛彗敢当前。<br />
　　金星真君神咒<br />
　　太白凌清汉，腾霜耀素英。<br />
　　亭亭浮瑞彩，皎皎盛长庚。<br />
　　锋高能御寇，色润每降兵。<br />
　　推穷符历数，合道与长生。<br />
　　水星真君神咒<br />
　　妙哉符五炁，彷佛见辰门。<br />
　　嵯峨当丑位，壬癸洞灵君。<br />
　　分辉凝皎洁，肸蠁赴思存。<br />
　　仙歌将舞蹈，良久下金天。<br />
　　土星真君神咒<br />
　　高穹符戊己，藏陆起重霄。<br />
　　五行尊暗耀，九土见光昭。<br />
　　甘石推留伏，陶巫算泬寥。<br />
　　上仙垂雨露，伏地礼空摇。<br />
　　罗睺真君神咒<br />
　　神首循黑道，冥冥超至灵。<br />
　　暗明期朔望，阳德晦阴精。<br />
　　高镇黄旛阙，矛戟耀霜铃。<br />
　　志心俟多福，稽首讽真经。<br />
　　计都真君神咒<br />
　　处暗表阴德，豹尾镇星宫。<br />
　　怒指摧山岳，权雄暝太空。<br />
　　龙蛇生怪状，变异忽昏朦。<br />
　　主人长寿福，禳应在恪恭。<br />
　　紫炁真君神咒<br />
　　授制宗元帝，含精耀紫微。<br />
　　阴阳乘运极，幽显闽灵机。<br />
　　玉舆登广汉，金铃步斗飞。<br />
　　四宿循周度，九土尊天威。<br />
　　月孛真君神咒<br />
　　太阴光玉纬，精魄育群生。<br />
　　青桂黄华辅，郁罗保素灵。<br />
　　毛头分怪状，彗尾或潜经。<br />
　　舍次流灾福，斋修洞杳冥。<br />
　　三启颂<br />
　　妙哉三洞响，寥寥何铃铃。<br />
　　寻声若无有，运之不见形。<br />
　　响音洞十方，听之不闻声。<br />
　　又<br />
　　大道须人弘，游心归太空。<br />
　　朝礼运十方，升度乘九龙。<br />
　　飘飘超三界，亦由云中崇。<br />
　　又<br />
　　吾师天中尊，超超无上皇。<br />
　　仰观地维表，彷佛紫炎堂。<br />
　　巍峨玄都室，但见仙人房。<br />
　　天尊告青罗真人曰：此诸神咒，若能虔心讽诵，即得星辰顺度，疾病消除，社稷安宁，人民道泰。青罗真人稽首再拜，及诸仙众闻说经咒，皆大欢喜，作礼而退。於是青罗真人下传世间，推穷历数，信受奉行。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>