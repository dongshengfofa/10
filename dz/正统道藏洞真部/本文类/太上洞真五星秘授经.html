<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法太上洞真五星秘授经' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>太上洞真五星秘授经</center></div><div class='fo'><center>经文出处:来自殆知阁</center><br/><br>
                        <br />
　　经名：。撰人不详，约出於唐宋间。南宋《秘目》及《通志艺文略》着录「灵宝五星秘授经一卷」，当即此书。经文假托元始天尊为天地水仙说三元九曜星君名号，劝人敬礼念咒，祈福消灾。一卷。底本出处：《正统道藏》洞真部本文类。<br />
　　<br />
　　尔时元始天尊，於大罗天上白玉京中、黄金阙内承华殿上，与天仙地仙水仙等说三元两曜五星，及罗睺计都二十八宿等真君之号，而言曰：吾观见四海之内，九地之人，上至帝王侯伯，下及飞走万类，山河分野临照之处，祸福应见，不能详辩，况大地人民多造罪恶，希成善因，致九州灵官三元上奏罪业探重，减禄促寿，速归下泉，变种种形状，永居畜类，今我演此真经，令九地之人，依法遵敬，获种种福，俱得延龄。而宣言曰：<br />
　　东方木德真君，主发生万物，变惨为舒，如世人运炁逢遇，多有福庆，宜弘善以迎之。其真君，戴星冠，蹑朱履，衣青霞寿鹤之衣，手执玉简，悬七星金剑，垂白玉环佩。宜图形供养，以异花珍果，浄水名香，灯烛清醴，虔心瞻敬，至心而咒曰：<br />
　　木星真君，动必怀仁。悯见志愿，寿我千春。<br />
　　西方金德真君，主揫敛万物。告成功肃，如世人运炁逢遇，多有灾怪刑狱之咎，宜弘善以迎之。其真君，戴星冠，蹑朱履，衣皓鹤白霞之衣，手执玉简，悬七星金剑，垂白玉环佩。宜图形供养，以异花珍果，浄水名香，灯烛清醴，虔心瞻敬，至心而咒曰：<br />
　　金星真君，祸无常准。蠢动成形，俱希含忍。<br />
　　南方火德真君，主长养万物，烛幽洞微，如世人运炁逢遇，多有灾厄疾病之尤，宜弘善以迎之。其真君，戴星冠，蹑朱履，衣朱霞寿鹤之衣，手执玉简，悬七星金剑，垂白玉环佩。宜图形供养，以异花珍果，浄水名香，灯烛清醴，虔心瞻敬，至心而咒曰：<br />
　　火星真君，主张诸恶。去邪护真，慎勿交错。<br />
　　北方水德真君，通利万物，含真娠灵，如世人运炁逢遇，多有灾滞劾掠之苦，宜弘善以迎之。其真君，戴星冠，蹑朱履，衣玄霞寿鹤之衣，手执玉简，悬七星金剑，垂白玉环佩。宜图形供养，以异花珍果，浄水名香，灯烛清醴，虔心瞻敬，至心而咒曰：<br />
　　水星真君，含育万类。祸福不差，其功罔匮。<br />
　　中央土德真君，主四时广育万类，成功不愆，如世人运炁逢遇，多有忧塞刑律之厄，宜弘善以迎之。其真君，戴星冠，蹑朱履，衣黄霞寿鹤之衣，手执玉简，悬七星金剑，垂白玉环佩。宜图形供养，以异香珍果，浄水名香，灯烛清醴，虔心瞻敬，至心而咒曰：<br />
　　土星真君，阴弘至德。福我苍生，长跻寿域。<br />
　　太阳真君，主照临六合，舒和万汇，如世人运炁逢遇，多有喜庆，宜弘善以迎之。其真君，戴星冠，蹑朱履，衣绛纱之衣，手执玉简，悬七星金剑，垂白玉环佩。宜图形供养，以异花珍果，浄水名香，灯烛清醴，虔心瞻敬，至心而咒曰：<br />
　　太阳真君，杲杲高迈。万类仰之，群动是赖。<br />
　　太阴真君，主肃静八荒，明明辉盛，如世人运炁逢遇，多有惨惨之忧，宜弘善以迎之。其真君，戴星冠，蹑朱履，衣素纱之衣，手执玉简，悬七星金剑，垂白玉环佩。宜图形供养，以异花珍果，浄水名香，灯烛清醴，虔心瞻敬，至心而咒曰：<br />
　　太阴真君，常弘正道。阴德不愆，福我亿兆。<br />
　　罗睺真君，主九天之下一切诸恶，如世人运炁逢遇，多有灾厄深重，宜弘善以迎之。其真君，戴星冠，蹑朱履，衣纯玄之衣，手执玉简，悬七星金剑，垂白玉环佩。宜图形供养，以异花珍果，浄水名香，灯烛清醴，虔心瞻敬，至心而咒曰：<br />
　　罗睺真君，冥冥可畏。好道含弘，可期千岁。<br />
　　计都真君，主九地之上一切罪恶，如世人运炁逢遇，多有厄难困苦之灾，宜弘善以迎之。其真君，戴星冠，蹑朱履，衣纯玄之衣，手执玉简，悬七星金剑，垂白玉环佩。宜图形供养，以异花珍果，浄水名香，灯烛清醴，虔心瞻敬，至心而咒曰：<br />
　　计都真君，默默察察。九天之下，护命恶杀。<br />
　　二十八宿真君，主世人荣乐寿苦之数。其真君，俱戴星冠，蹑朱履，衣绛纱之衣，手执青玉简，佩七星宝剑，垂金铛珠佩。各宜图形供养，以异花珍果，浄水名香，灯烛清醴，虔心瞻敬，至心而咒曰：<br />
　　群星飞光，环拱辰极。普天兆民，常蒙至德。<br />
　　天尊言：九地世人，若遇灾星临照之处，但依受此法，无不获诸福庆，若三元设醮，建立坛场，诵诸神咒，广积吉善，为民祈福，三官上奏。即命真箓延算，俱得长生。天尊勑诸大仙，及九府灵官三元上奏三官，随其善恶，速须上奏，我令一切成形，永不坠诸恶类，获种种福。是时应诸大仙稽首上奏，愿承慈旨，永当奉行。<br />
　　<br />
　　<br />

                    </div></div><hr><script charset='utf-8' src='../../js/footer.js'></script></body></html>