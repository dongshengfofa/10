<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法太上洞真安灶经' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>太上洞真安灶经</center></div><div class='fo'><center>经文出处:来自殆知阁</center><br/><br>
                        <br />
　　经名：。撰人及时代不详。一卷。底本出处：《正统道藏》 洞真部本文类。　　<br />
　　<br />
　　太上元始至尊登麟驾羽轩，降昆仑之山金银之坛，座众宝之台，时感十方三界神仙朝元拱御。有炊母神母，上言丹陛，称以夙生庆幸，统御人间，受北帝下部之职，为五帝司命之官，应天曹为直符之使，变饮血茹毛之化，就炼生还熟之餐，录世人功过之因，上逐月晦朔之事，每被凡情俗态触犯者，多敢以上言，伏候圣旨。<br />
　　太上曰：夫人宅者覆也，屋者居也，室者止也，舍者吉也，世上人民，秪知峻宇雕墙，妄施绮丽，殊不知司命灶君主镇中堂，唯好清净，匡护黎民。凡人若能慎护厨灶，无令铜铁刀斧之器，飞禽走兽之毛，不净柴薪厌秽之水，若犯忌讳，能令家宅不安，人口暴病。其仪每月按祭灶，吉日良夜，可用锅安净水，座布香茆，列案焚香，供养酒果，召请五帝司命之主，六癸神女之灵，如对真灵，宣示咒曰：<br />
　　北帝上灵，六癸神女。臣今祭祀，可以为主。神水洋洋，香灯齐举。仰望灵轩，来临醮所。<br />
　　咒毕，用柳枝沾水，洒於醮席。又咒曰：<br />
　　泠泠陈月食，精膳难思议，五香清浄水，芬芬柳洒之。<br />
　　如是依经转诵，对圣披陈，能保父慈子孝，夫唱妇随，兄恭弟顺，尊卑禀序，大小相承，人凶欢悦，家道昌隆，骨肉安栖，寝膳和泰，岂虑灵神恶鬼，兴祸害人。切忌高声大语，触讳冒殃，厌秽腥膻，无令触犯，即令引鬼招魔，返受殃灾。於是明宣圣旨，重宣偈曰：<br />
　　道与生相保，生与道相保。安宅是安身，爱身是爱道。司命若归依，千邪无路到。炊母六癸神，饮食真神奥。安静和真和，长生老非老。<br />
　　是时，上帝说经即毕，三界群仙，炊母神母，愿承圣旨，永当奉行。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>