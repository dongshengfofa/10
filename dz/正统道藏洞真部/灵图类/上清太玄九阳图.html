<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法上清太玄九阳图' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>上清太玄九阳图</center></div><div class='fo'><center>经文出处:来自殆知阁</center><br/><br>
                        <br />
　　姑射山神居洞太玄子撰<br />
　　经名：。金侯善渊撰。一卷。底本出处：《正统道藏》洞真部灵图类。<br />
　　序<br />
　　法本无言，假立言而明道。神亦无像，假托像以求真。内通阴魄，外炼阳魂，适有无之理，应动静之机。一升一降，易三宫妙化之元；一浮一沉，御六洞飞玄之气。非用为用，成一真之性，不为而为，炼九阳之丹。丹适珠凝，精流天癸，遘日升霞，极乎万象之先矣。<br />
　　颂曰：<br />
　　未悟须凭万法，心开一物全无。<br />
　　内有玄珠出现，寂然无侣太虚。<br />
　　太玄混沌之图<br />
　　夫混沌虚梵，溟津无光，玄精未兆，人物不分，体净冥无，不知所以然而然也。<br />
　　颂曰：<br />
　　洞寂无声无色，默然杳杳冥冥。<br />
　　未分天地之象，深藏太一之精。<br />
　　清冷　　　　　无为<br />
　　道德 自然<br />
　　未见之图<br />
　　夫未见者，盖修真之士，不通道眼之分也。虽对日月之明，无能知自己之性。昼夜经行，不明诸有。然通物物，由瞀之精者也。<br />
　　颂曰：<br />
　　未见目生疵病，心通道览涤除。<br />
　　悟则日中现斗，迷之浪失玄珠。<br />
　　太玄制魄之图<br />
　　夫内视无形，莹然虚静，象若玄霜者，乃固穷命蒂之元也。<br />
　　颂曰：<br />
　　柔弱冲虚至德，谦和隐弊无私。<br />
　　闭目精思遗照，寂然内守真慈。<br />
　　太玄炼魂之图<br />
　　道非常见，可以真见。妙然神化，光於四达，煌煌兮混阳魂，游於象帝之先矣。<br />
　　颂曰：<br />
　　俊目扶眉光奕，撞透京山虚璧。<br />
　　璨然灵宝滋纯，遍塞太空微密。<br />
　　太玄动静之图<br />
　　道之无心，寂然不动。默而玄之，静也。神之有应，感而遂通，涣然妙之，动也。一动一静，可成真道矣。<br />
　　颂曰：<br />
　　劈碎荆山寻玉，擘开世网搜玄。<br />
　　两点清光莹彻，一输红日当天。<br />
　　太玄有无之图<br />
　　大道无为而无不为，为之有而体无，无之用而还有。通玄入妙，显道神德行，而是谓有无相生之理也。<br />
　　颂曰：<br />
　　玉桂深藏海月，琼林透出寒光。<br />
　　玄照混然一体，含弘至大无疆。<br />
　　太玄升降之图<br />
　　仰之弥高，神而升之。见天象浮之兆也。钻之弥坚，神而下降，应地理沉之，备冲而用之，俯仰对接，通於万机，易乎上下之变也。<br />
　　颂曰：<br />
　　神化一升一降，道机上下浮沉。<br />
　　玄中妙滋灵宝，光明照破天心。<br />
　　太玄三要之图<br />
　　太始之元，虚无之道也。遍昱之通，象帝之明也。胎光之凝，元神之照。三一混然，现于真空之理也。<br />
　　颂曰：<br />
　　金丹有如红日，至道全似青天。<br />
　　但得眼光不昧，何须向外搜玄。<br />
　　太玄六合之图<br />
　　天道与人道相通，虚含虚也。冲和与混元相接，气含气也。慧光与象帝相凝，神含神也。六洞飞玄，是谓三及之道也。<br />
　　颂曰：<br />
　　日照冥阳洞济，风吹顶裂天开。<br />
　　满国龙光进彩，神功两翼徘徊。<br />
　　太玄九阳之图<br />
　　如上之理，混而为一。一真之变，化於无状之状。焕然流光，明於八极，内外莹彻，是谓九阳玄象之真也。<br />
　　颂曰：<br />
　　明真察地观天，星飞悟入重玄。<br />
　　到此由有微障，争如未始之先。<br />
　　谨按《金碧古经》修真之图，月初三日，月出於庚位，得震卦，升一阳爻。八日上弦月出於，丁位，得兑卦，升二阳爻。十五日照望，月圆於甲地，得乾卦。十六日平明时，月在於辛位，得巽卦，复一阴生。二十三日，下弦月在於丙位，得艮卦，复二阴生。三十日月尽於乙地，得坤卦。经曰：如上三十日<br />
　　坤生震兑乾，乾生巽艮坤。神功运移，如环无端。八卦布列，不失於节用者也。<br />
　　颂曰：<br />
　　中元易坎离，顿觉见闻知。<br />
　　水火藏神圣，阴阳配耦奇。<br />
　　心凝融素质，形释越青微。<br />
　　混合乾元象，星光霄汉辉。<br />
　　震象之图<br />
　　初三日，月出於庚位，得震卦，升一阳爻也。<br />
　　颂曰：<br />
　　初九变成震，月三渐出庚，清眸开鉴处，始进一爻生。<br />
　　兑象之图<br />
　　八日上弦，月出於丁位，得兑卦，升二阳爻，颂曰：<br />
　　震卦变成兑，八日月在丁。灵华盈秀目，阴退二阳升。<br />
　　乾象之图<br />
　　十五日照望，月圆於甲地，得乾卦之象。颂曰<br />
　　兑卦变成乾，乾元法象天。圆明盈甲照，纯粹始通玄。<br />
　　巽象之图<br />
　　十六日平明，月在於辛，得巽卦，复一阴生。颂日：<br />
　　乾卦变成巽，平明月在辛。阴生阳气减，进退若晨昏。<br />
　　艮象之图<br />
　　二十三下弦，月在丙，得艮卦，复二阴生也。颂曰：<br />
　　巽卦变成艮，下弦二十三。玉环沉丙位，一半落深潭。<br />
　　坤象之图<br />
　　三十日，月尽於乙地，得坤卦，纯阴之象也。颂曰：<br />
　　艮卦变成坤，坤元气象蒙。<br />
　　纯阴从乙地，至道悟无穷。<br />
　　离象之图<br />
　　离中虚，在天为日，在人为目，望而知之为神也。颂曰：<br />
　　高卦藏虚日，阳光满目清。<br />
　　境宸开宝鉴，天地缅然平。<br />
　　坎象之图<br />
　　坎中实，在天为月，在人为耳，闻而知之者为圣也。颂曰：<br />
　　坎中藏水月，灵耳悟清吟。<br />
　　至圣功尤雅，无弦迭迭音。<br />
　　颂曰<br />
　　大哉元象，洞皇渊明。刚健中正，纯一之精。<br />
　　颂曰<br />
　　道往通亨，神物滋萌。嘉美之德，秀植光荣。<br />
　　颂曰<br />
　　道滋美利，万物咸宁。德施弘普，天下文明。<br />
　　颂曰<br />
　　一性纯贞，万化含灵。真元精粹，实结琅星。<br />
　　太玄九阳修真之图<br />
　　歌曰<br />
　　混沌初开辟，元和易太初。三宫分上下，六洞应沉浮。梵气通周匝，元<br />
　　华遍有无。乾坤为宝鼎，天地作丹炉。象帝含灵质，圆明洽太虚。神凝丹凤髓，气结碧蟾酥。炼就真精粹，纯阴尽削除。九阳神火聚，一变混元珠。<br />
　　颂曰<br />
　　传写作规模，其中辩有无。<br />
　　有无明彻底，玄象化丹珠。<br />
　　太玄十二时歌<br />
　　夜半子，玄元圣祖留宗旨。阳素偏明太古风，梁宬自适冲虚子。各称能，奚尽尔，忘一机兮皆在此。子皋奕羽降神禽，不逢怪鹏缘何事。<br />
　　其二<br />
　　鸡呜丑，梦中唤觉明元首。阳光未出早开眸，天癸回灵潜斗口，启玄关，通机肘，默释无兮明自有。辑吁方知逃逸机，大音朴惔焉能吼。<br />
　　其三<br />
　　平旦寅，灵阳未现物华新。圆至明难启口，媔奕无知语甚频。忘浊质，换秽身，道伴仙居择上邻。不分真伪狂徒者，兀兀尘中争我人。<br />
　　其四<br />
　　日出卯，丹风御无萦恼。灿灿交光匝太空，辉辉照彻盈纤杪。上仙机，诀然了，玄真幽粹仍非小。璺释中华理易徽，天莹无尘传六宝。<br />
　　其五<br />
　　食时辰，密密天光照谷神。盈溥泊然融一体，入岁由咇论三身。道虚静，性自臻。混元凝化物滋淳。休将梼杌同琳苑，枫间灵椿出旧新。<br />
　　其六<br />
　　禺中巳，道自存三一生二。子钟馗瞀不精思，伸奕悉文圣意。悟真空，明宗旨，一灵觉性通天地。寂寥常处大虚间，到此归元孰可示。<br />
　　其七<br />
　　日中午，天光赫赫熠寰土。<br />
　　子深居室中，眃清面皙忘甘苦。<br />
　　悟与迷，各得所，辅正除邪须测度。<br />
　　开明象帝出先天，运化纯风含太古。<br />
　　其八<br />
　　日昳未，庭中静绝金獒吠。<br />
　　默守神功上善机，灵波滚底盈天地。<br />
　　处玄微，真清丽，未悟之流须子细。<br />
　　阐开玉户见星眸，道字一无孰善计。<br />
　　其九<br />
　　哺时申，乐天知命绝艰辛。<br />
　　不羡启期三事美，非图林类百年春。<br />
　　道为主，性为宾，二气凝然合至真。<br />
　　窥上资蟾阙影，已逢浮木出波津。<br />
　　其十<br />
　　日没酉，孤然恢静无交友。<br />
　　高岑月出散琼花，溪边风细摇金柳。<br />
　　道自生，神思守，圆明湛湛无中有。<br />
　　精阳豁落太虚间，吓退阴魔天外走。<br />
　　其十－<br />
　　黄昏戌，两条画烛明空室。<br />
　　晃奕儿童玩此中，暒照赤子斯功毕。<br />
　　运性光，神威力，形释心凝申退屈。<br />
　　信哉一味太阳酥，慧师饵觉甘如蜜。<br />
　　其十二<br />
　　人定亥，垂帘掩户忘憎爱。<br />
　　自适恬然物外机，逍遥任性无妨凝。<br />
　　道滋符，真元在，天地盈虚明否泰。<br />
　　屯蒙受卦禀生成，万圣千真皆倚赖。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>