<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法上清洞真九宫紫房图' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>上清洞真九宫紫房图</center></div><div class='fo'><center>经文出处:来自殆知阁</center><br/><br>
                        <br />
　　经名：。撰人不详，当出於唐宋间。言存思人首九宫诸神秘诀，配以图像。一卷。底本出处：《正统道藏》洞真部灵图类。<br />
　　<br />
　　九宫紫房三丹田诀<br />
　　夫却入者，从南却往，就项后之北是也。两眉间上却入三分，为守寸双田，却入一寸为明堂宫，却入二寸为洞房宫，却入三寸为丹田宫，却入四寸为流珠宫，即入五寸为玉帝宫。明堂上一寸为天庭宫，洞房上一寸为极真宫，丹田上一寸为玄丹宫，流珠上一寸为太皇宫。凡一头中有九宫也。<br />
　　两眉间上丹田宫，心绛宫中丹田宫，脐下三寸下丹田宫，合三丹田也。赤子居上丹田，真人居中丹田，婴儿帝君居下丹田也。丹田中有上元真一帝君居之，即合二人共治丹田宫，守三元真一之道是也。<br />
　　守寸双田者，其裹有黄阙紫户、绛台青房，共构立守寸之中左右耳。守寸左面有绛台，右面有黄阙，其宫真人出入，皆从黄阙绛台中间为道。故以道之左右置台阙者，以司非常之气，伺迎真人之往来也。守寸双田中，有二大神居之。<br />
　　明堂宫中，左有明童真君，右有明女真官，中有明镜神君。此三君共治宫中，并着彩锦衣，腰带四赤铃，口衔赤镜，铃并赤玉也。貌如婴儿形，坐俱向外面，或相向也。<br />
　　洞房宫中有三真，左为无英公子，右为白元君，中为黄老君。三人共治宫中，此飞真道也。<br />
　　丹田宫正四方面，各一寸。<br />
　　流珠宫，司命之所，行其道妙矣。<br />
　　玉帝宫，玉清神母居之。<br />
　　天庭宫，上清真女居之。<br />
　　极真官，太极帝妃居之。<br />
　　玄丹宫方一寸，紫房绿室，朱烟满内，其中有泥丸太一真君治之，貌如婴儿始生之形也。坐金床玉帐之中，着紫绣锦衣，腰带流火之铃。流火之铃者，无质而赤光，动之声闻十万里，盖上清中黄太一真人之宝铃也。正坐玄丹宫，向外左右无侍者，故谓之太一真君也。<br />
　　夫三一者，乃一身之灵宗，百神之命根，津液之山源，魂精之玉室。是以胃池体方以受物，脑宫圆虚而适真，万毛植立，千孔生烟，德备天地，洞同太玄，故名之曰泥丸。泥丸者，躯形之神也。<br />
　　太皇宫，太上君后居之。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>