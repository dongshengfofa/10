<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法太上升玄消灾护命妙经注' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>太上升玄消灾护命妙经注</center></div><div class='fo'><center>经文出处:来自殆知阁</center><br/><br>
                        <br />
　　清庵莹蟾子李道纯注<br />
　　经名：。元道士李道纯撰。一卷。底本出处：《正统道藏》洞真部玉诀类。<br />
　　<br />
　　尔时元始天尊，<br />
　　元始，谓元始祖气也。元始祖气化生诸天，即释教所谓无上道，不动尊，故曰天尊。<br />
　　在七宝林中，<br />
　　人之一身，三元四象具足，故谓之七宝林。<br />
　　五明宫内，<br />
　　即中宫黄庭内境，虚明普照，故曰五明宫。<br />
　　与无极圣众俱，<br />
　　谓种种变化也。<br />
　　放无极光明，<br />
　　谓种种知见也。<br />
　　照无极世界。<br />
　　谓种种境界也。<br />
　　观无极众生，<br />
　　谓种种幻妄也。<br />
　　受无极苦恼，<br />
　　谓种种缠缚也。<br />
　　宛转世间，<br />
　　翻躯换壳，无有了期。<br />
　　轮回生死，<br />
　　出生入死，不自知觉。<br />
　　漂浪爱河，<br />
　　爱河浪阔，漂荡者情缘之故。<br />
　　流吹欲海，<br />
　　欲海波深，况溺者贪着之故也。<br />
　　沉滞声色，<br />
　　色声所眩，谓之业识。<br />
　　迷惑有无。<br />
　　有无所迁，谓之根尘。<br />
　　无空有空，<br />
　　无空不是空，有空即幻空。<br />
　　无色有色，<br />
　　无色不是色，有色是幻色。<br />
　　无无有无，<br />
　　无无不是无，有无即幻无。<br />
　　有有无有，<br />
　　有有不是有，无有即幻有。<br />
　　终始暗昧，<br />
　　才着一边，便是昧了也。<br />
　　不能自明，<br />
　　不着一边，到底不明。<br />
　　毕竟迷惑。四者惑乱，终身不定。<br />
　　右一章。开示说经之义。一切有情，皆住有无色空差别境界。是故天尊垂慈演说是经，设种种方便，盖欲使人假此幻身而修正觉，故有七宝五明之喻。若欲玉符保神，金液炼形，叉先存乎元始祖气，而后检摄种种因缘，始能破一切差别，离一切境界，断一切幻妄，解一切缠缚。是以不为爱欲苦恼，而永无轮转也。作是见者，长生久视之道得矣。<br />
　　天尊告曰：<br />
　　重宣此义。<br />
　　尔等众生，<br />
　　一切众生皆由幻生。<br />
　　从不有中有，<br />
　　一切有相本不有。<br />
　　不无中无，<br />
　　一切无相本不无。<br />
　　不色中色，<br />
　　一切色相本不色。<br />
　　不空中空。<br />
　　一切空相本不空。<br />
　　非有为有，<br />
　　着有为有，非有也。<br />
　　非无为无，<br />
　　着无为无，非无也。<br />
　　非色为色，<br />
　　见色为色，非色也。<br />
　　非空为空。<br />
　　迷空为空，非空也。<br />
　　空即是空，<br />
　　空即空，顽空也。<br />
　　空无定空。<br />
　　空岂有定体。<br />
　　色即是色，<br />
　　色即色，幻色也。<br />
　　色无定色。<br />
　　色岂有定体。<br />
　　即色是空，<br />
　　色不异於空。<br />
　　即空是色。<br />
　　空不异於色。<br />
　　若能知空不空，<br />
　　不空之空，是谓真空。<br />
　　知色不色，<br />
　　不色之色，是谓真色。<br />
　　名为照了，<br />
　　照了色空则一，了达有无不二。<br />
　　始达妙音。<br />
　　闻无所闻，谓之妙音。<br />
　　识无空法，<br />
　　空无所空，谓之空法。<br />
　　洞观无碍。<br />
　　有无不二，无碍之门。<br />
　　入众妙门，<br />
　　色空如一，众妙之门。<br />
　　自然解悟。<br />
　　不着有无，心性豁达。<br />
　　离诸疑网，<br />
　　不见色空，疑团粉碎。<br />
　　不着空见。<br />
　　无眼界乃至无意识界。<br />
　　清净六根，<br />
　　无色声香味触法。<br />
　　断除邪障。<br />
　　无色无受想行识。<br />
　　右二章。此章发明升玄之心法也。天尊慈悯之故，直指有无色空的的旨趣，叮咛告戒，返复再四。盖欲使人离诸差别境界，不住有无空见。升玄造微之要，至是尽矣。修真高士，若向这里具只眼，参学事毕。其或未然，谛听末后句。<br />
　　我故为汝说是妙经，<br />
　　解义如前。<br />
　　名曰《护命》，<br />
　　长生久视之道。<br />
　　济度众生，<br />
　　信之者不遭浊辱。<br />
　　随身供养，<br />
　　存於内，形存寿永。<br />
　　传教世间<br />
　　施於外利益人天。<br />
　　|流通读诵。<br />
　　诵之者捍厄扶衰。<br />
　　即有飞天神王、破邪金刚、护法灵童、救苦真人、金精猛兽，各百亿万众，俱侍卫是经，随所拥护，<br />
　　是经所在之处，即得十天善神拥护。即佛经所谓：是经所在之处，如佛塔庙之义也。<br />
　　捍厄扶衰，<br />
　　是谓延生之药石。<br />
　　度一切众生，<br />
　　是谓济度之津梁。<br />
　　离诸染着。<br />
　　是谓洗尘之法雨。<br />
　　尔时天尊即说偈曰：<br />
　　重宣妙义。<br />
　　视不见我，<br />
　　戒慎乎其所不赌 <br />
　　听不得闻，<br />
　　恐惧乎其所不闻。<br />
　　离种种边，<br />
　　故君子常慎其独。<br />
　　名为妙道。<br />
　　升玄之道，至是尽矣。右三章。诱喻持经之功德也。前说有无色空四趣真趣，作升玄之阶级，济度之津梁，惟恐力不及者，又於是章假立种种法相，接引中人以下，敬信奉持，俾之诵言求意，渐入佳境。又作四句偈言，直指玄要，直欲使其人与非人，俱升玄境之意也。以此见太上好生之德，可谓至矣。若非笃志力行者，不足以报玄恩。经间庵者，更宜勉之。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>