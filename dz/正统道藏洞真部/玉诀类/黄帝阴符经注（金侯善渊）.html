<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法黄帝阴符经注（金侯善渊）' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>黄帝阴符经注（金侯善渊）</center></div><div class='fo'><center>经文出处:来自殆知阁</center><br/><br>
                        黄帝阴符经注<br />
　　经名：黄帝阴符经注。金元间道士侯善渊撰。一卷。底本出处：《正统道藏》洞真部玉诀类。<br />
　　黄帝阴符经注序<br />
　　大道无方，穷之弥远；至真不宰，测之弥深。玄微众妙，孰可期之？曰《黄帝阴符经》焉，阴者，内着阴灵之性；符者，外契纯一之真。至真则上通三要之正，其正则下伏九窍之邪。然则死生之理，其机在目。曰不为聋瞽，故得观天之道，神明出焉，是谓执天之行，爰夫经义者，圣功必尽於此矣。 <br />
　　黄帝阴符经注<br />
　　阴符者，性合纯一之道也。<br />
　　姑射山太玄子侯善渊注<br />
　　观天之道，<br />
　　神变适清阳之炁者是也。<br />
　　执天之行，尽矣。<br />
　　德与天通，其机尽於此矣。<br />
　　天有五贼，见之者昌。<br />
　　五行不顺，必贼其命；五神通眐，之者自昌。<br />
　　五贼在心，施行於天。<br />
　　天之五贼，本在於心，心通五神，行於天。<br />
　　宇宙在乎手，<br />
　　灵枢运变，如挈天地之机也。<br />
　　万化生乎身。<br />
　　万神通化，体道为身。<br />
　　天性，人也。人心，机也。<br />
　　人心与天性同德，故为心之机也。<br />
　　立天之道，以定人也。<br />
　　天道无为，独立不改；人道相通，以定其心。<br />
　　天发杀机，龙蛇起陆。<br />
　　龙蛇亦受天地之性，起陆者，施天地生杀之机也。<br />
　　人发杀机，天地反覆。<br />
　　人行诛戮，天覆地反，故天人合发其机也。<br />
　　天人合发，万变定基。<br />
　　人性与天性契同，善恶变化，无不定其基址。<br />
　　性有巧拙，可以伏藏。<br />
　　巧拙之性皆从道化，无不伏藏其理。<br />
　　九窍之邪，<br />
　　耳不聪而目不明，精之妄施，焉得其正乎？<br />
　　在乎三要，<br />
　　一者太始之元，二者遍昱之通，三者胎光之凝。三一之政，是谓至道之要也。<br />
　　可以动静。<br />
　　静则大道寂然无心，动则神用感而通玄。<br />
　　火生於木，祸发必克。<br />
　　木中隐火，祸发则灰烬其形；人之有性，无明则自丧其真。<br />
　　奸生於国，时动必溃。<br />
　　治身不正，其神散亡。<br />
　　知之修炼，谓之圣人。<br />
　　知存亡，不失其正，则善养元神，上合虚无之道，是谓圣人之德也。<br />
　　天生天杀，道之理也。<br />
　　生因天之生，死因天之杀，生杀之机，本道之至理也。<br />
　　天地，万物之盗。<br />
　　物盗天地，所从其化。<br />
　　万物，人之盗。<br />
　　人盗万物，所计其生。<br />
　　人，万物之盗。<br />
　　物极自反，复盗於人。<br />
　　三盗既宜，三才既安。<br />
　　递互相盗，自合其宜；天地人伦，自安其分。<br />
　　故曰：食其时，<br />
　　故神用不失其节也。<br />
　　百骸理。动其机，万化鞍。<br />
　　百关之正，动合其机；一真通变，万化自安。<br />
　　人知其神<br />
　　祈於外化，背失正宗。<br />
　　而神，不知<br />
　　本真实有，日用不知。<br />
　　不神所以神也。<br />
　　非为外圣，自己天真。<br />
　　日月有数，<br />
　　躔度依时，明而合数。<br />
　　大小有定。<br />
　　至神通道，定合其宜。<br />
　　圣功生焉。<br />
　　元神显化，至道生焉。<br />
　　神明出焉。<br />
　　目无疵病，身外有身。<br />
　　其道机也，<br />
　　神明出化，乃盗天地之机也。<br />
　　天下莫不见，<br />
　　率化之性皆明，至道之中矣。<br />
　　莫能知。<br />
　　日用而不悟其理也。<br />
　　君子得之固穷，<br />
　　君子悟之，固亲其理。<br />
　　小人得之轻命。<br />
　　小人悟之，不专其理，背理颐生，自轻其命矣。<br />
　　瞽者善听，<br />
　　神光不明，善谙其聪<br />
　　聋者善视。<br />
　　塞耳不聪，善眐其明。<br />
　　绝利一源，<br />
　　不贪外货，专守一源之道。<br />
　　用师十倍；<br />
　　守一无杂，师资十倍之功。<br />
　　三反昼夜，<br />
　　神明象帝，至道相通；三一混元，昼夜不失其正。<br />
　　用师万倍。<br />
　　三一昼夜无亏，师资万倍之功也。<br />
　　心生於物，<br />
　　见物情迁，神不居妙。<br />
　　死於物，<br />
　　心有所着，转於生死。<br />
　　机在目。<br />
　　目为五神之户牖，开阖有生死之机。<br />
　　天之无恩而大恩生。<br />
　　天施惠爱，不以仁恩；物之从化，而大恩生矣。<br />
　　迅雷烈风，莫不蠢然。<br />
　　怒云暴风，无不蠢然，承天地大恩而生矣。<br />
　　至乐性余，至静则廉。<br />
　　天施惠爱，物性至乐有余，静则静安常道之中，廉则廉用神变之至也。<br />
　　天之至私，用之至公。<br />
　　天之玄德无私，故能成其私者，无用不在於此，故能至其公矣。<br />
　　禽之制在炁。<br />
　　神真羽化承天地正炁者哉？<br />
　　生者，死之根。<br />
　　入生之死，乃出死之生也。<br />
　　死者，生之根。<br />
　　入死之生，乃出生之死也。<br />
　　恩生於害，<br />
　　道施恩德，物性为害，害及恩生，则福兮祸所伏。<br />
　　害生於恩。<br />
　　物性从化，承德之恩，恩及害生，则祸兮福所倚。<br />
　　愚人以天地文理圣，<br />
　　以，用也，文，善美也。若人用天地善美之理，理，犹正也。正达无为，妙通玄化，从凡入圣，是谓至真。<br />
　　我以时物文理哲。<br />
　　睿执者以用时物，善正其哲，哲犹智也，然圣用时物焉，入其机，未尝至於圣矣。<br />
　　人以虞愚，我以不虞圣，人以期其圣，我以不期其圣。故曰：沈水入火，自取灭亡。自然之道静，故天地万物生。天地之道浸，故阴阳胜。阴阳相推而变化顺矣。是故圣人知自然之道不可违，因而制之。至静之道，律历所不能契。爰有奇器，是生万象。八卦甲子，神机鬼藏。阴阳相胜之术，昭昭乎进乎象矣。<br />
　　黄帝阴符经注竟<br />
　　<br />

                    </div></div><hr><script charset='utf-8' src='../../js/footer.js'></script></body></html>