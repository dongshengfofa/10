<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法生天经颂解' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>生天经颂解</center></div><div class='fo'><center>经文出处:来自殆知阁</center><br/><br>
                         <br />
　　经名：。金元问道士超然子（王吉昌）撰。一卷。底本出处：《正统道藏》洞真部赞颂类。<br />
　　 <br />
　　超然子颂<br />
　　元始天尊<br />
　　至高至大虚无祖，接引群生万法根。<br />
　　三十二天都教主，如如不动号为尊。<br />
　　说此生天<br />
　　生天生地亦生人，四象三才育五行。<br />
　　无相无名天地始，有情有相物情宗。<br />
　　得道真经。<br />
　　深根固蒂始中心，复命归根立本真。<br />
　　炼就九阳金鼎出，慧光朗照遍乾坤。<br />
　　尔时，元始天尊<br />
　　泓蒙混合未分源，似有如无恍惚间。<br />
　　至寂至虚含万象，渐生五太立人天。<br />
　　在大罗天上玉京山中，<br />
　　大罗天上玉京山，旷朗无尘绝往还。<br />
　　觉悟剎那生静境，迷情如隔万重关。<br />
　　告诸仙曰：吾今为汝略启身心，<br />
　　虚无妙相身心启，暂假凡躯主妙规。<br />
　　金口泄开天地奥，灵光射出混元机。<br />
　　明开道要。<br />
　　道要玄微非有无，无中生就有形躯。<br />
　　有中炼出无形体，自在逍遥物外居。<br />
　　十方得道神仙皆从此经修行而通微奥，<br />
　　万八千篇立妙玄，生天得道始修仙。<br />
　　爱河须仗舟船渡，到岸遗舟合自然。<br />
　　善男子、善女人，<br />
　　天尊普化遍十方，男女无殊一体观。<br />
　　大抵澄心崇至道，智愚凡圣总成仙。<br />
　　依凭斋戒，是作津梁。<br />
　　洗心防息真斋戒，除情去欲是津梁。<br />
　　境灭心忘无垢染，灵明何处不圆方。<br />
　　一切有为，显诸真露，<br />
　　色心未动本无为，朴散形生自有为。<br />
　　籍假养真真露显，莫因假物丧灵仪。<br />
　　体此法相，乃可授持。<br />
　　方求鱼兔觅蹄筌，得兔忘蹄鱼亦然。<br />
　　乃可授持虽有相，有为无作越中边。<br />
　　能屏众缘，永除染着，<br />
　　外行周圆托众缘，莫将名利丧根源。<br />
　　洪锺在叩声虽向，应物无心两事全。<br />
　　外想不入，内想不出，<br />
　　六门长闭紧牢关，莫纵三尸恣往还。<br />
　　二物调和收宝鼎，一条银焰出昆山。<br />
　　乃得五脏清冻，六腑调泰，<br />
　　四象中央一炁先，周流三界任巡还。<br />
　　青龙火里寒雾，白虎潭中吐赤烟。<br />
　　三百六十骨节之间有诸滞碍，十恶之业，<br />
　　三三六六结成形，口四身心眼耳馨。<br />
　　始为七情耽染着，屏除十恶认元宗。<br />
　　百八十烦恼之业，<br />
　　七情三业丧灵源，半是凡身半是仙。<br />
　　炼就极阳无相礼，自然烦恼不相干。<br />
　　众苦罪源，悉皆除荡。<br />
　　三彭恣纵业根源，五欲身耽惹祸愆。<br />
　　罪业屏除无苦恼，自然超脱死生关。<br />
　　即引太和真炁，注想身田，<br />
　　意定心宁莫强求，绵绵来往自通流。<br />
　　华池浇灌三田润，要长灵芝饲白牛。<br />
　　五脏六腑，心目内观，<br />
　　五气朝元五气清，六阴消尽六阳生。<br />
　　慧眸踢起分明觑，内外无尘体自真。<br />
　　真炁所有，清静光明，虚白晃曜。<br />
　　虚白灵光晃太空，辉辉焕焕古今存。<br />
　　莫将明月清风谕，风月何曾得久停。<br />
　　杳杳冥冥，内外无事，<br />
　　内无所感外无求，真乐真欢喜自由。<br />
　　昏昏默默如醉梦，了无一物挂心头。<br />
　　昏昏默默，正达无为，<br />
　　混混茫茫有若无，昏昏昏里性恬虚。<br />
　　法界往来无所住，无为无作了元初。<br />
　　古今长存，总持静念，<br />
　　浩劫绵绵非有有，不增不减不空空。<br />
　　长江万顷无波溢，湛湛澄澄息浪风。<br />
　　从兹解悟，道力资扶，<br />
　　迷云消散静乾坤，朗照虚无若鉴容。<br />
　　玉兔奔驰投绛阙，金鸟飞入广寒宫。<br />
　　法药相助，仍节饮食。<br />
　　天地相和万物冲，衣食调摄自然通。<br />
　　抽添水火无亏溢，炼就神丹射九官。<br />
　　驱遣鬼尸，安静六根，浄照八识，<br />
　　阴魔遣却六神宁，宝鼎祥光晃太空。<br />
　　八景返为八色水，结成云篆出昆仑。<br />
　　空其五蕴，正妙三元，<br />
　　五欲蠲除五蕴空，五般霞彩斗争新。<br />
　　三宫升降无穷尽，稳跨金龙赴玉京。<br />
　　得道成真，自然升度。<br />
　　金丹炼就保长生，玉性玲珑万法空。<br />
　　得道有如非得道，自然升度九霄中。<br />
　　尔时诸天仙众，上白天尊言：<br />
　　诸天仙众各归依，仰谢天尊洁众迷。<br />
　　云散风停天莹静，一轮明月照希夷。<br />
　　自从无始以来，至於今日，<br />
　　未分五太混元初，恍惚其中若有无。<br />
　　浩劫长存无损益，有余那得证无余。<br />
　　未闻如是大乘经典，<br />
　　视之不见听无声，非色非空绝我人。<br />
　　只为众生着有相，教风权且立三乘。<br />
　　我等缘兹幸会，广及一切，道果圆满。<br />
　　未晓前生作甚缘，今生同遇上真传。<br />
　　亘初业障皆消散，行满功周赴九天。<br />
　　而作颂曰：杳杳冥冥清静道，<br />
　　无中生有阴阳道，五行内外俱颠倒。<br />
　　忘心忘法亦忘形，杳杳冥冥清静道。<br />
　　昏昏默默太虚纵。<br />
　　无拘无染越和冲，声色非干万法空。<br />
　　得意忘言如酩酊，昏昏默默太虚纵。<br />
　　体性湛无所住，<br />
　　绝情绝意忘忧虑，慧光不染纤尘污。<br />
　　茫茫浩劫独纵横，体性湛然无所住。<br />
　　色心都寂一真宗。<br />
　　正眼拂开尘世景，灵台不挂半毫分。<br />
　　真清真静玄中妙，色心都寂一真宗。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>