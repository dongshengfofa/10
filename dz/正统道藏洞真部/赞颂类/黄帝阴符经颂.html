<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法黄帝阴符经颂' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>黄帝阴符经颂</center></div><div class='fo'><center>经文出处:来自殆知阁</center><br/><br>
                        <br />
　　经名：。原题元阳子颂，约出於唐末五代。《通志艺文略》着录。一卷。底本出处；《正统道藏》洞真部赞颂类。<br />
　　<br />
　　元阳子颂<br />
　　神仙抱一演道章上<br />
　　观天之道，执天之行，尽矣。<br />
　　在天垂象化元精，至道冲和在杳冥。<br />
　　得一观天无别行，太阳元旨尽分明。<br />
　　故天有五贼，见之者昌。<br />
　　惠觉心通九一光，五星众会入离乡。<br />
　　若教浮世因修得，黄帝徒夸五贼昌。<br />
　　五贼在心，施行乎天。<br />
　　五贼克伏转天关，次第分飞证九还。<br />
　　咫尺金华门豁启，淮南王采不为难。<br />
　　宇宙在乎手，万化生乎身。<br />
　　妙手能搏日月光，出身万象卦牙黄。<br />
　　道之宇宙无瑕谪，不悟焉知坎里阳。<br />
　　天性，人也。人心，机也。<br />
　　天利人和宇宙同，人心至感道机通。<br />
　　灵元岂是无情物，得路焉知成有功。<br />
　　立天之道，以定人也。<br />
　　天一阳光显照西，木三青气以为妻。<br />
　　水银不是真铅力，坎子如何认得圭。<br />
　　天发杀机，龙蛇起陆。<br />
　　天补将军丙化权，龙蛇出陆罢潺湲。<br />
　　太清海变蓬莱岛，镇在庚辛位独尊。<br />
　　人发杀机，天地反覆。<br />
　　人兴杀气布炎宫，犹鼠交驰不见踪。<br />
　　既济往来龙虎见，坎离翻履定难穷。<br />
　　天人合发，万变定基。<br />
　　人天定迹合双弦，进退辉光晓夜迁。<br />
　　万变既通神室内，本基刚定一丹田。<br />
　　性有巧拙，可以伏藏。<br />
　　积德圆成大辨音，智愚人法两机沈。<br />
　　目前云路道非远，拙解应难为得心。<br />
　　九窍之邪，在乎三要，<br />
　　有鼎防奸应八门。密封三要制阳魂。<br />
　　复爻运转通消息，申得功成直至坤。<br />
　　可以动静。火生於木，祸发必克。奸生於国，时动必溃。<br />
　　木生真火祸成恩，转体刚金位更尊。<br />
　　法象不全仁义亢，路元何处觅奸门。<br />
　　知之修炼，谓之圣人。<br />
　　仙骨能通上下真，知之重显不凡身。<br />
　　炼铅若得流珠住，太阳应力助於人。<br />
　　富国安民演法章中<br />
　　天生天杀，道之理也。<br />
　　赤髓生来降白天，遇阳与杀却归铅。<br />
　　水银一味仙家禄，住火应知不偶然。<br />
　　天地，万物之盗；<br />
　　天地元开履载门，森罗万象液乾坤。<br />
　　可怜造化区区盗，五贼交横晓夜奔。<br />
　　万物，人之盗。<br />
　　人求地利显多同，兴废焉知造化功。<br />
　　恍惚有铅何不盗，悠悠虚过百年中。<br />
　　人，万物之盗。<br />
　　饥食寒衣养色身，不知浮幻盗心神。<br />
　　何如究取阴符理，免被荣枯赚杀人。<br />
　　三盗既宜，三才既安。故曰：食其时，百骸理。动其机，万化安。<br />
　　三盗同元入兑宫，四时遭遇赖金公。<br />
　　仙桃美熟延筋骨，百怪机关速命通。<br />
　　人知其神而神，不知不神而所以神也。<br />
　　功道由来立纪纲，有神须假法威光。<br />
　　白金晦迹谁能测，太一知来助圣皇。<br />
　　日月有数，大小有定。圣功生焉，神明出焉。<br />
　　魂魄灵踪九一兴，复迁交媾定相应。<br />
　　圣功渐觉香气郁，神里来宫必上升。<br />
　　其盗机也，天下莫能见，莫能知也。<br />
　　万万神机功覆元，人人尽见莫能诠。<br />
　　积阴居解阴知悟，石火光中得遇莲。<br />
　　君子得之固穷，小人得之轻命。<br />
　　道士防奸炼鼎心，刀圭变老旋填阴。<br />
　　愚夫小利天官法，轻命唯崇点化金。<br />
　　强兵战胜演术章下<br />
　　瞽者善听，聋者善视。绝利一源，用师十倍；<br />
　　视听行师绝利源，华池截颈削奸烦。<br />
　　采铅百日仙乡近，立降流珠封子桓。<br />
　　三反昼夜，用师万倍。<br />
　　日月年开晓夜光，克时三济几相当。<br />
　　算来万倍功成岁，显是长生太上皇。<br />
　　心生於物，死。於物，几在目。天之无恩而大恩生。迅雷烈风，莫不蠢然。<br />
　　目分万望掌乾坤，对境心崇不二门。<br />
　　泄在蠢然恩在己，物标生死住阳魂。<br />
　　至乐性余，至静则廉。<br />
　　毕功潇洒离嚣喧，任意遨游逸道源。<br />
　　守讷固闲廉已静，一炉丹饭寿千年。<br />
　　天之至私，用之至公。禽之制在气。<br />
　　天之制禽飞入神，举之功用未惟新。<br />
　　卯生金玉潜通碧，戌亥为良火要津。<br />
　　生者，死之根；死者，生之根。<br />
　　有生根死死为神，杀汞成丹活得人。<br />
　　若离五行应不盗，未通元理卒难陈。<br />
　　恩生於害，害生於恩。<br />
　　月魂恩生胞在离，又凭庚氏夺金姿。<br />
　　当从害上恩生惠，特地全由五兆龟。<br />
　　愚人以天地文理圣，<br />
　　从凡入圣历崎岖，道合乾坤法有无。<br />
　　衮芥投峰还自住，了知元会不同愚。<br />
　　我以时物文理哲。<br />
　　四时薄气在阴阳，神水曾清转醴浆。<br />
　　平地有铅铅岂锡，但穷天理妙斟量。<br />
　　自然之道静，故天地万物生。<br />
　　二仪交泰气调和，物象雕镌似琢磨。<br />
　　动静全由乌兔力，易元我在石人歌。<br />
　　天地之道浸，故阴阳胜。<br />
　　地升天降理元珠，入妙还同水跃鱼。<br />
　　阳动阴消神自圣，日魂月魄昧来无。<br />
　　阴阳相推而变化顺矣。<br />
　　相生相克互包藏，变化铅飞石炼钢。<br />
　　否极泰来归顺矣，眼前谁不是阴阳。<br />
　　是故圣人知自然之道不可违，故因而制之。<br />
　　神仙制气指元机，金石阴阳不可违。<br />
　　惠用一门先圣易，自然鼎道合天机。<br />
　　至静之道，律历所不能契。鸟兽之位也。爰有奇器，是生万象。<br />
　　全阳至静道冲虚，本末宁教律历拘。<br />
　　橐钥既无藏鸟兽，彼中方有混元图。<br />
　　八卦甲子，神机鬼藏。<br />
　　离头坎水巽金精，兑入龙宫震玉清。<br />
　　甲会丙壬乾鬼藏，庚辛机艮必坤成。<br />
　　阴阳相胜之术，昭昭乎，<br />
　　姹女求媒欲住颜，黄君听圣直临轩。<br />
　　相携同入金华顶，尽日乾坤掌内闲。<br />
　　进乎象矣。<br />
　　回顾尘好忖思，进程有路会仙岐。<br />
　　但求已上阴符理，天道分明有见知。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>