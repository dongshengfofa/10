<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法唐玄宗御制道德真经疏外传' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>唐玄宗御制道德真经疏外传</center></div><div class='fo'><center>经文出处:来自殆知阁</center><br/><br>
                        道德真经广圣义节略<br />
　　经名：道德真经广圣义节略。原题《唐玄宗御制道德真经疏》。四卷，收入《正统道藏》洞神部玉诀类。按此书卷首《外传》及正文内容，系据唐人杜光庭《道德真经广圣义》，加以节略改编而成。改编者不知为谁，今暂据内容报定经名。其徐卷题均依原《道藏》不变。<br />
　　道德真经疏外传<br />
　　太上者起乎无因，自玄而出，窅兮莫测，从有而名，随方出显，不可具陈。后末化於殷朝，寄胎於商第十八王阳甲，十七年庚申之岁，托孕於玄妙玉女八十一年，至商二十二王武丁九年庚辰之岁，降生於亳州卫真县，今太清宫，是降生之所也。二月十五日卯时，圣母剖左腋而生，其他祥异，备具道史。<br />
　　《道德经》古今笺注者多矣，见行注者六十余家，开列于后：<br />
　　节解上下　老君与尹喜解。<br />
　　想尔二卷　三天法师张道陵所注。<br />
　　内解上下　尹喜以内修之旨解注。<br />
　　河上翁章句　汉文帝时降居陕州河滨，今有庙见存。<br />
　　严君平指归十四卷　汉成帝时蜀人，名遵。<br />
　　山阳王弼注　字辅嗣，魏时尚书郎。<br />
　　南阳何晏　字叔平，魏驸马都尉。<br />
　　河南郭象　字子玄，向秀弟子，魏晋时人。<br />
　　颖川锺会　字士季，魏明帝时人。<br />
　　隐士孙登　字公和，魏文、明二帝时人。<br />
　　晋仆射太山羊祜　字叔子，注为四卷。<br />
　　沙门罗什　本西胡人，苻坚时自玉门关入中国，注二卷。<br />
　　沙门佛图澄　赵时西国胡僧也，注上下二卷。<br />
　　沙门僧肇　晋时人，注四卷。<br />
　　梁隐居陶弘景　武帝时人，号贞白先生，注四卷。<br />
　　范阳庐裕　后魏国子博士，名白头翁，注二卷。<br />
　　草莱臣刘仁会　后魏伊州梁县人，注二卷。<br />
　　昊郡征士顾欢　字景怡，南齐博士，注四卷。<br />
　　松灵仙人　隐青溪山，无名氏年代。<br />
　　晋人河东裴楚恩　注二卷。<br />
　　秦人京兆杜弼　注二卷。<br />
　　宋人河南张凭　字长宗，明帝太常博士，注四卷。<br />
　　梁武帝　萧衍，注四卷，证以因果为义。<br />
　　梁简文帝　萧纲，作述义十卷。<br />
　　清江张嗣　注四卷，无年代。<br />
　　梁道士臧玄静　字道宗，作疏四卷。<br />
　　梁道士孟安排　号大孟，作经义二卷。<br />
　　梁道士孟智周　号小孟，注二卷。<br />
　　梁道士窦略　注四卷，与武帝、罗什所宗无异。<br />
　　隋道士刘进喜　作疏六卷。<br />
　　陈道士诸糅　作玄览六卷。<br />
　　隋道士李播　注上下二卷。<br />
　　唐太史令傅弈　注二卷，并作音义。<br />
　　唐嵩山道士魏征　作要义，太宗丞相。<br />
　　法师宋文明　作义泉五卷。<br />
　　仙人胡超　作义疏十卷，西山得道。<br />
　　道士安丘　作指归五卷。<br />
　　道士尹文操　作简要义五卷。<br />
　　法师韦录　字处玄，注兼义四卷。<br />
　　道士王玄辩　作河公释义十卷。<br />
　　谏议大夫肃明观主尹愔　作新义＋五卷。<br />
　　道士徐邈　注四卷。<br />
　　直翰林道士何思远　作指趣二卷，玄示八卷。<br />
　　衡岳道士薛季昌　作金绳十卷，事数一卷。<br />
　　洪源先生王鞮　注二卷，玄珠三卷，旨诀二卷。<br />
　　法师赵坚　作讲疏六卷。<br />
　　太子司议郎杨上善　高宗时人，作集注真言二十卷。<br />
　　道士车弼　疏七卷。<br />
　　任真子李荣　注上下二卷。<br />
　　成都道士黎元兴　作义四卷。<br />
　　太原少尹王光庭　作契原注二卷。<br />
　　道士张慧超　作志玄疏四卷。<br />
　　龚法师　作集解四卷。<br />
　　通议郡道士任大玄　注二卷。<br />
　　道士冲虚先生殿中监申甫　作疏五卷。<br />
　　岷山道士张君相　集解四卷。<br />
　　道士成玄英　作讲疏六卷。<br />
　　汉州刺史王真　作论兵述义上下二卷。<br />
　　道士符少明　作道讲策二卷。<br />
　　玄宗皇帝　所注道德经上下二卷，讲疏六卷，即今所广疏矣。<br />
　　所释之理，诸家不同，或深了重玄，不滞空有。或推因果，偏执三生。或引合儒宗，或趣归空寂。莫不并探骊室，竞掇珠玑。俱涉锺山，争窥珪瓒。连城在握，照乘盈怀。敷弘则光灿缣缃，演畅则彩文编简。我开元至道昭肃孝皇帝，降神龙变，接统象先，戡内难以，乘乾启中，具而御极，无为在宥，四十五年，汾水襄城，靡劳辙迹，具茨大院，自得明游。廓八溟为仁寿之庭，普万寓为华胥之国。至道至德，超哉明哉。钦若尊经，本朝家教，象系不可以拟议，风雅不足以指陈。横亘古今，独立宇宙。虽诸家染翰，未穷众妙之门；多士研精，莫造重玄之境。凝旒多暇，属想有归，躬注八十一章，制疏六卷。内则修身之本，囊括无遗。外即理国之方，洪纤毕举。宸藻遐布，夺五云之华；天光焕临，增二曜之色。固可以季仲《十翼》，晖映二《南》。禀若亲於玄元，信躬传於太上。冠九流而首出，垂万古而不刊。则《大风》、《朱雁》之歌，诚难接武；《典论》、《金楼》之作，讵可同年。但以疏注之中，引经合义，周书鲁史，互有发明，四始漆园，或申属类。后学披卷，多瞢本源。辄采摭众书，研寻篇轴。今於御注疏内余事，略录于后。<br />
　　开元十一年躬为注解序云：诏曰诏者，敕命之书也。在天子为诏、为诰、为敕、为制，在皇后太子诸王为教、为令，皆君上命下之词也。诏启迪来裔，启，开也。迪，进也。颇者，甚也。疏序曰：马迁谓之隐君子。马迁者，司马迁也。字子长，河内温人，中山王相司马喜之孙，太史令谈之子，颛顼之裔。生于龙门。年十岁诵古文尚书，年二十岁游江淮、九疑、禹穴之门，仕汉为郎中，使西蜀。父卒岁余为太史令，而作《史记》也。《道德》分上下者，开元二十一年颁下，其所分别，上卷四九三十六章，法春夏秋冬，下卷五九四十五章，法金木水火土，则上卷从一至九章，以无形无名为宗，明春道。从十至十八章，以无知恍惚为宗，明夏道。从十九至二十七章，以有情有信为宗，明秋道。从二十八至三十六章，以凝重清净为宗，明冬道。其下卷自一尽九，明仁德。次十尽十八，明礼德。从十九尽二十七，明义德。从二十八至三十六，明智德。从三十七至尽四十五，明信德也。<br />
　　<br />

                    </div></div><hr><script charset='utf-8' src='../../js/footer.js'></script></body></html>