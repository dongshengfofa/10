<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法道德真经注（元林志坚）' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>道德真经注（元林志坚）</center></div><div class='fo'><center>经文出处:来自殆知阁</center><br/><br>
                        道德真经注<br />
　　经名：道德真经注。元林志坚注。二卷。底本出处：《正统道藏》洞神部玉诀类。<br />
　　道德经注序<br />
　　道尊德贵，天地覆载。无穷古圣先贤，经典注释良多。出生入死，名为修身之法。无为而化，深乃治世之方。明心见性之人，乃知谷神不死一章最佳。治国安民之士，故解以正治国一篇深妙。人生於世，莫过如此。余因闲暇之时，静观圣贤之妙典，岂悟造化之渊源。愚意忘自以假太上老君道德经典始终相因，以正经注于正经之下，以经解经，略知经意，岂能表里相通，熟读玩味，自然解悟正经之玄妙。入道之门户，立德之根基，可谓明矣。司马光曰：非常之道，故非常人之所知。朱文公曰：道而可道，则非常道。名而可名，则非常名。余常切思，自见者不明，自是者不彰。愚意不避僭越之愆，互相引证，岂为序注，何能尽善也欤。候来之君子见之勿吝，必须删削，以求斧正，深为良矣。<br />
　　元至正岁次甲午孟夏吉日，广陵仁斋林志坚序。<br />
　　道之尊德之贵，而常自然。道可道非常道，吾不知其名，字之曰道。名可名非常名，道隐无名。无名，天地之始。天下有始，以为天下母。一生二，二生三，三生万物。万物负阴而抱阳，冲气以为和，知和曰常。知常容，容乃公，公乃王，王乃天，天乃道。道法自然。天之道，利而不害，其犹张弓乎。高者抑之，下者举之，不足者与之，有余者损之。人之道则不然，孰能有余以奉天下，唯有道者。万物作而不辞，生而不有，为而不恃，长而不宰，是谓玄德。圣人之道，为而不争，抱一为天下式。美言可以市尊，行可以加人。人之不善，何弃之有？常善救人故无弃人，常善救物故无弃物，是谓袭明。故立天子，置三公，虽有拱璧以先驷马，不如坐进此道。功成名遂身退，天之道。盖闻善摄生者，陆行不遇兕虎，入军不被甲兵，兕无投其角，虎无所措爪，兵无所容其刃。夫何故？以其无死地。专气致柔，能婴儿。塞其兑，闭其门，虚其心，实其腹，弱其志，强其骨，是谓深根固蒂，长生久视之道。治大国若烹小鲜，大者宜为下，不敢以取强，以道莅天下，其鬼不神。以道佐人主者，不以兵强天下，其事好还。夫佳兵者不祥之器，非君子之器，不得已而用之。用兵有言，吾不敢为主而为客，不敢进寸而退尺。夫何故？舍后且先者，死矣。故圣人云：我无为而民自化，我无事而民自富，我无欲而民自朴，我好静而民自正。不欲以静，天下将自定。<br />
　　夫正经何以为序乎？曰：道者，生万物之宗祖，判天地之根元。道在天地之先，生天生地，自古长存之道，故道之尊为序之首。道生一，一生二，阴阳既判，轻清为天，重浊为地，故天之道次之。二生三，阴阳升降，中间成人，故圣人之道次之。三才备矣。是以修身为本，故盖闻善摄生者次之。修身以至於治国平天下，故治大国若烹小鲜次之。用之则充乎天地之间，卷之则藏乎六合之内，事有终始，物有本末，以正经故为序之而已矣。<br />
　　道德真经注卷上<br />
　　玄门开真弘教大真人广陵仁斋林志坚注<br />
　　体道章第一<br />
　　道可道，非常道。<br />
　　道法自然。<br />
　　名可名，非常名。<br />
　　道隐无名。<br />
　　无名，天地之始。<br />
　　道生一。<br />
　　有名，万物之母。<br />
　　三生万物<br />
　　常无欲以观其妙，<br />
　　至虚极。<br />
　　常有欲以观其徼。<br />
　　守静笃。<br />
　　此两者同出而异名，<br />
　　常有欲，常无欲。<br />
　　同谓之玄，<br />
　　是谓玄同。<br />
　　玄之又玄，众妙之门。<br />
　　玄牝之门，是谓天地根。<br />
　　养身章第二<br />
　　天下皆知美之为美，斯恶已。<br />
　　道者，同於道。<br />
　　皆知善之为善，斯不善已。<br />
　　德者，同於德。<br />
　　故有无相生，<br />
　　天下万物生於有，有生於无。<br />
　　难易相成，<br />
　　多易必多难。<br />
　　长短相形，<br />
　　是谓无状之状。<br />
　　高下相倾，<br />
　　高必以下为基。<br />
　　音声相和，<br />
　　道冲而用之。<br />
　　前后相随，<br />
　　迎之不见其首，随之不见其后。<br />
　　是以圣人处无为之事，<br />
　　为无为。<br />
　　行不言之教，<br />
　　希言自然。<br />
　　万物作而不辞，<br />
　　夫物芸芸。<br />
　　生而不有，为而不侍，<br />
　　道之为物。<br />
　　功成不居，夫唯弗居，是以不去。<br />
　　功成名遂身退。天之道。<br />
　　安民章第三<br />
　　不尚贤，使民不争，<br />
　　自爱不自贵。<br />
　　不贵难得之货，使民不为盗。<br />
　　绝巧弃利，盗贼无有。<br />
　　不见可欲，使心不乱。<br />
　　涤除玄览，能无疵乎。<br />
　　是以圣人治，<br />
　　故立天子。<br />
　　虚其心，<br />
　　大德若谷。<br />
　　实其腹，<br />
　　抱一能无离。<br />
　　弱其志，<br />
　　专气致柔。<br />
　　强其骨，<br />
　　守柔曰强。<br />
　　常使民无知无欲。<br />
　　政善治。<br />
　　使夫知者不敢为也。<br />
　　爱民治国能无为。<br />
　　为无为，则无不治。<br />
　　我无为而民自化。<br />
　　无源章第四<br />
　　道冲而用之，<br />
　　和之至也。<br />
　　或不盈。<br />
　　大盈若冲。<br />
　　渊乎似万物之宗，<br />
　　道者万物之奥。<br />
　　挫其锐，解其纷，<br />
　　执古之道。<br />
　　和其光，同其尘。<br />
　　浑兮其如浊。<br />
　　湛兮似若存，<br />
　　绵绵若存。<br />
　　吾不知谁之子，象帝之先。<br />
　　吾不知其名，字之曰道。<br />
　　虚用章第五<br />
　　天地不仁，以万物为刍狗。<br />
　　生而不有。<br />
　　圣人不仁，以百姓为刍狗。<br />
　　为而不恃。<br />
　　天地之间，其犹橐钥乎？<br />
　　旷兮其若谷。<br />
　　虚而不屈，<br />
　　上德若谷。<br />
　　动而愈出，<br />
　　动善时。<br />
　　多言数穷，<br />
　　言者不知。<br />
　　不如守中。<br />
　　知者不言。<br />
　　成象章第六<br />
　　谷神不死，<br />
　　长生久视之道。<br />
　　是谓玄牝。<br />
　　古之所以贵此道者。<br />
　　玄牝之门，是谓天地根。<br />
　　道者万物之奥。<br />
　　绵绵若存，<br />
　　勤而行之。<br />
　　用之不勤。<br />
　　道冲而用之。<br />
　　韬光章第七<br />
　　天长地久。<br />
　　昔之得一者。<br />
　　天地所以能长且久者，<br />
　　抱一能无离。<br />
　　以其不自生，故能长生。<br />
　　生而不有。<br />
　　是以圣人后其身而身先，<br />
　　欲先民必以身后之。<br />
　　外其身而身存。<br />
　　无之以为用。<br />
　　非以其无私邪，故能成其私。<br />
　　是以圣人犹难之，故终无难。<br />
　　易性章第八<br />
　　上善若水。<br />
　　专气致柔。<br />
　　水善利万物而不争，<br />
　　曲则全。<br />
　　处众人之所恶，故几於道。<br />
　　天下柔弱莫过於水。<br />
　　居善地，<br />
　　犹兮若畏四邻。<br />
　　心善渊，<br />
　　上德若谷。<br />
　　与善仁，<br />
　　天道无亲，常与善人。<br />
　　言善信，<br />
　　不言而善应。<br />
　　政善治，<br />
　　以正治国。<br />
　　事善能。<br />
　　为无为。<br />
　　动善时。<br />
　　执古之道。<br />
　　夫唯不争，故无尤。<br />
　　是谓不争之德。<br />
　　运夷章第九<br />
　　持而盈之，不如其已。<br />
　　知止不殆。<br />
　　揣而锐之，不可长保。<br />
　　夫佳兵者不祥之器。<br />
　　金玉满堂，莫之能守。<br />
　　甚爱必大费。<br />
　　富贵而骄，自遗其咎。<br />
　　知足不辱。<br />
　　功成名遂身退，天之道。<br />
　　功成不名有。<br />
　　能为章第十<br />
　　载营魄抱一，能无离。<br />
　　善抱者不脱。<br />
　　专气致柔，能婴儿。<br />
　　和之至也。<br />
　　涤除玄览，能无疵。<br />
　　常无欲以观其妙。<br />
　　爱民治国，能无为。<br />
　　我无为而民自化。<br />
　　天门开阖，能无雌。<br />
　　万物负阴而抱阳。<br />
　　明白四达，能无知。<br />
　　虽知大迷，是谓要妙。<br />
　　生之畜之，<br />
　　万物并作。<br />
　　生而不有，为而不恃，长而不宰，是谓玄德。<br />
　　天地不仁，以万物为刍狗。<br />
　　无用章第十一<br />
　　三十辐共一毂，<br />
　　万物莫不尊道而贵德。<br />
　　当其无，有车之用。<br />
　　旷兮其若谷。<br />
　　埏埴以为器，<br />
　　有物混成，先天地生。<br />
　　当其无，有器之用。<br />
　　虚其心。<br />
　　凿户牖以为室，<br />
　　道者万物之奥。<br />
　　当其无，有室之用。<br />
　　其犹橐钥乎。<br />
　　故有之以为利，<br />
　　万物得一以生。<br />
　　无之以为用。<br />
　　为无为则无不治。<br />
　　检欲章第十二<br />
　　五色令人目盲，<br />
　　俗人昭昭。<br />
　　五音令人耳聋，<br />
　　俗人察察。<br />
　　五味令人口爽，<br />
　　厌饮食。<br />
　　驰骋田猎令人心发狂。<br />
　　轻则失臣，躁则失君。<br />
　　难得之货令人行妨。<br />
　　罪莫大於可欲。<br />
　　是以圣人为腹不为目。故去彼取此。<br />
　　处其实不居其华。<br />
　　厌耻章第十三<br />
　　宠辱若惊，<br />
　　痪兮若冰之将释。<br />
　　贵大患若身。<br />
　　豫兮若冬涉川。<br />
　　何谓宠辱？<br />
　　知其荣守其辱。<br />
　　辱为下。得之若惊，失之若惊，是谓宠辱若惊。<br />
　　富责而骄，自遗其咎。<br />
　　何谓贵大患若身？<br />
　　名与身孰亲。<br />
　　吾所以有大患者，为吾有身，<br />
　　外其身而身存。<br />
　　及吾无身，吾有何患？<br />
　　得与亡孰病。<br />
　　故贵以身为天下者，则可以寄於天下。<br />
　　自矜者不长。<br />
　　爱以身为天下者，乃可以托於天下。<br />
　　自爱不自贵。<br />
　　赞玄章第十四<br />
　　视之不见，名曰夷。<br />
　　视之不足见。<br />
　　听之不闻，名曰希。<br />
　　听之不足闻。<br />
　　搏之不得，名曰微。<br />
　　大象无形。<br />
　　此三者，不可以致诘。<br />
　　微妙玄通，深不可识。<br />
　　故混而为一。<br />
　　其致之一也。<br />
　　其上不皦，其下不昧，<br />
　　和其光。<br />
　　绳绳不可名，<br />
　　道常无名。<br />
　　复归於无物，是谓无状之状。<br />
　　惚兮恍兮，其中有象。<br />
　　无物之象，是谓恍惚。<br />
　　道之为物，唯恍唯惚。<br />
　　迎之不见其首，随之不见其后。<br />
　　忽兮若海，漂兮若无所止。<br />
　　执古之道以御今之有，<br />
　　天下有始，以为天下母。<br />
　　以知古始，是谓道纪。<br />
　　自古及今，其名不去。<br />
　　显德章第十五<br />
　　古之善为士者，微妙玄通，深不可识。<br />
　　含德之厚。<br />
　　夫唯不可识，故强为之容。<br />
　　道之为物，唯恍唯惚。<br />
　　豫兮若冬涉川，<br />
　　唯施是畏。<br />
　　犹兮若畏四邻，<br />
　　知其白守其黑。<br />
　　俨兮其若客，<br />
　　见素抱朴。<br />
　　涣兮若冰之将释。<br />
　　豫兮若冬涉川。<br />
　　敦兮其若朴，<br />
　　被褐怀玉。<br />
　　旷兮其若谷。<br />
　　譬道之在天下。<br />
　　浑兮其如浊，<br />
　　和其光。<br />
　　孰能浊以久，静之徐清。<br />
　　守静笃。<br />
　　孰能安以久，动之徐生。<br />
　　含德之厚。<br />
　　保此道者不欲盈，<br />
　　大盈若冲。<br />
　　夫唯不盈，故能敝不新成。<br />
　　进道若退。<br />
　　归根章第十六<br />
　　致虚极，<br />
　　旷兮其若谷。<br />
　　守静笃，<br />
　　侯王若能守，万物将自宾。<br />
　　万物并作，吾以观其复。<br />
　　反者道之动。<br />
　　夫物芸芸，各复归其根。<br />
　　既知其子，复守其母。<br />
　　归根曰静，静曰复命。<br />
　　用其光复归其明。<br />
　　复命曰常，<br />
　　周行而不殆。<br />
　　知常曰明，<br />
　　大道甚夷。<br />
　　不知常，妄作凶。<br />
　　正复为奇，善复为妖，民之迷其日固久。<br />
　　知常容，<br />
　　候王得一以为天下正。<br />
　　容乃公，公乃王，王乃天，天乃道。<br />
　　道者万物之奥。<br />
　　道乃久，没身不殆。<br />
　　非道早已。<br />
　　淳风章第十七<br />
　　太上，下知有之。<br />
　　以知古始。<br />
　　其次亲之誉之，<br />
　　自知者明。<br />
　　其次畏之侮之。<br />
　　不知常，妄作凶。<br />
　　故信不足焉，<br />
　　中士闻道若存若亡。<br />
　　有不信焉。<br />
　　下士闻道大笑之，不笑不足以为道。<br />
　　犹兮其贵言，<br />
　　知者不言。<br />
　　功成事遂，百姓皆曰我自然。<br />
　　道法自然。<br />
　　俗薄章第十八<br />
　　大道废，有仁义。<br />
　　失道而后德。<br />
　　智慧出，有大伪。<br />
　　以智治国，国之贼。<br />
　　六亲不和，有孝慈。<br />
　　绝仁弃义，民复孝慈。<br />
　　国家昏乱，有忠臣。<br />
　　爱民治国，能无为乎。<br />
　　还淳章第十九<br />
　　绝圣弃智，民利百倍。<br />
　　我无事而民自富。<br />
　　绝仁弃义，民复孝慈。<br />
　　我无欲而民自朴。<br />
　　绝巧弃利，盗贼无有。<br />
　　不贵难得之货。<br />
　　此三者以为文不足，<br />
　　明道若昧。<br />
　　故令有所属。<br />
　　吾将以为教父。<br />
　　见素抱朴，<br />
　　被褐怀玉。<br />
　　少私寡欲。<br />
　　常无欲以观其妙。<br />
　　异俗章第二十<br />
　　绝学无忧。<br />
　　微妙玄通。<br />
　　唯之与阿，相去几何？<br />
　　此两者同出而异名。<br />
　　善之与恶，相去何若？<br />
　　唯之与阿相去几何。<br />
　　人之所畏，不可不畏，<br />
　　民不畏威，大威至矣。<br />
　　荒兮其未央哉。<br />
　　忽兮若海。<br />
　　众人熙熙，如享大牢，如登春台。<br />
　　富贵而骄。<br />
　　我独怕兮其未兆，如婴儿之未孩。<br />
　　含德之厚比於赤子。<br />
　　乘乘兮，若无所归。<br />
　　譬道之在天下。<br />
　　众人皆有余，<br />
　　俗人昭昭。<br />
　　而我独若遗。<br />
　　建德若偷。<br />
　　我愚人之心也哉，纯纯兮。<br />
　　光而不耀。<br />
　　俗人昭昭，<br />
　　自见不明。<br />
　　我独若昏。<br />
　　明道若昧。<br />
　　俗人察察，<br />
　　博者不知。<br />
　　我独闷闷。<br />
　　进道若退。<br />
　　忽兮若海，漂兮若无所止。<br />
　　大方无隅。<br />
　　众人皆有以，<br />
　　不知知病。<br />
　　而我独顽似鄙。<br />
　　夷道若类。<br />
　　我独异於人，而贵食母。<br />
　　玄德深矣远矣，与物反矣。<br />
　　虚心章第二十一<br />
　　孔德之容，唯道是从。<br />

                    <br>
                        　　上德若谷。<br />
　　道之为物，唯恍唯惚。<br />
　　大象无形。<br />
　　惚兮恍兮，其中有象。<br />
　　无物之象，是谓惚恍。<br />
　　恍兮惚兮，其中有物。<br />
　　是谓无状之状。<br />
　　窈兮冥兮，其中有精。<br />
　　万物生於有，有生於无。<br />
　　其精甚真，其中有信。<br />
　　其上不皦，其下不昧。<br />
　　自古及今，其名不去，<br />
　　执古之道以御今之有。<br />
　　以阅众甫。吾何以知众甫之然哉？以此。<br />
　　天下皆知美之为美。<br />
　　并谦章第二十二<br />
　　曲则全，<br />
　　弱其志。<br />
　　枉则直，<br />
　　虚其心。<br />
　　洼则盈，<br />
　　广德若不足。<br />
　　弊则新，<br />
　　大白若辱。<br />
　　少则得，<br />
　　知者不言。<br />
　　多则惑，<br />
　　言者不知。<br />
　　是以圣人抱一为天下式。<br />
　　侯王得一以为天下正。<br />
　　不自见故明，<br />
　　自见者不明。<br />
　　不自是故彰。<br />
　　自是者不彰。<br />
　　不自伐故有功，<br />
　　自伐者无功。<br />
　　不自矜故长。<br />
　　自矜者不长。<br />
　　夫唯不争，故天下莫能与之争。<br />
　　夫唯不争，故无尤。<br />
　　古之所谓曲则全者，岂虚言哉？诚全而归之。<br />
　　处众人之所恶，故几於道。<br />
　　虚无章第二十三<br />
　　希言自然。<br />
　　不见而名，无为而成。<br />
　　飘风不终朝，骤雨不终日。<br />
　　无执故无失。<br />
　　孰为此者？天地。<br />
　　道之尊。<br />
　　天地尚不能久，而况於人乎？<br />
　　天亦将知之。<br />
　　故从事於道者，道者同於道。<br />
　　信者吾信之。<br />
　　德者同於德。<br />
　　善者吾善之。<br />
　　失者同於失。<br />
　　有不信焉。<br />
　　同於道者，道亦乐得之。<br />
　　天下皆知美之为美。<br />
　　同於德者，德亦乐得之。<br />
　　天下皆知善之为善。<br />
　　同於失者，失亦乐失之。<br />
　　美言不信。<br />
　　信不足焉，有不信焉。<br />
　　自见者不明也。<br />
　　贵谦章第二十四<br />
　　跂者不立，跨者不行。<br />
　　多言数穷，不如守中。<br />
　　自见者不明，<br />
　　俗人昭昭。<br />
　　自是者不彰，<br />
　　俗人察察。<br />
　　自伐者无功，<br />
　　众人皆有以。<br />
　　自矜者不长。<br />
　　下德不失德。<br />
　　其於道也，曰余食赘行。<br />
　　大道甚夷而民好径。<br />
　　物或恶之，故有道者不处。<br />
　　善行无辙迹。<br />
　　象元章第二十五<br />
　　有物混成，先天地生。<br />
　　道生之，德畜之。<br />
　　寂兮寥兮。<br />
　　大象无形。<br />
　　独立而不改，周行而不始。<br />
　　不失其所者久。<br />
　　可以为天下母。<br />
　　是谓天地根。<br />
　　吾不知其名，字之曰道。<br />
　　道隐无名。<br />
　　强为之名曰大。<br />
　　道法自然。<br />
　　大曰逝，<br />
　　大方无隅。<br />
　　逝曰远，<br />
　　忽兮若海。<br />
　　远曰反。<br />
　　反者道之动。<br />
　　故道大、天大、地大、王亦大。<br />
　　道之尊。<br />
　　域中有四大，而王居其一焉。<br />
　　故立天子。<br />
　　人法地，地法天，天法道，道法自然。<br />
　　故混而为一焉。<br />
　　重德章第二十六<br />
　　重为轻根，<br />
　　高必以下为基。<br />
　　静为躁君。<br />
　　静胜热。<br />
　　是以君子终日行，不离辎重。<br />
　　独立而不改。<br />
　　虽有荣观，燕处超然。<br />
　　守静笃。<br />
　　奈何万乘之主，而以身轻天下。<br />
　　爱以身为天下者，乃可以托於天下。<br />
　　轻则失臣，躁则失君。<br />
　　清浄为天下。<br />
　　巧用章第二十七<br />
　　善行无辙迹，<br />
　　行无行。<br />
　　善言无瑕谪，<br />
　　行不言之教。<br />
　　善计不用筹策，<br />
　　用之不可既。<br />
　　善闭无关楗而不可开，<br />
　　抱一能无离。<br />
　　善结无绳约而不可解。<br />
　　独立而不改。<br />
　　是以圣人常善救人，故无弃人，<br />
　　美言可以市。<br />
　　常善救物，故无弃物。<br />
　　尊行可以加人。<br />
　　是谓袭明。<br />
　　用其光，复归其明。<br />
　　故善人者不善人之师，<br />
　　道之尊。<br />
　　不善人者善人之资。<br />
　　德畜之。<br />
　　不贵其师，<br />
　　自爱不自贵。<br />
　　不爱其资，<br />
　　道常无为。<br />
　　虽智大迷，是谓要妙。<br />
　　夷道若类。<br />
　　反朴章第二十八<br />
　　知其雄，守其雌，<br />
　　牝常以静胜牡。<br />
　　为天下溪。<br />
　　譬道之在天下。<br />
　　为天下溪，常德不离，<br />
　　抱一能无离。<br />
　　复归於婴儿。<br />
　　含德之厚，比於赤子。<br />
　　知其白，守其黑，<br />
　　光而不耀。<br />
　　为天下式。<br />
　　抱一为天下式。<br />
　　为天下式，常德不忒，<br />
　　知常曰明。<br />
　　复归於无极。<br />
　　其用不穷。<br />
　　知其荣，守其辱，<br />
　　知足不辱。<br />
　　为天下谷。<br />
　　忽兮若海。<br />
　　为天下谷，常德乃足，<br />
　　知止不殆。<br />
　　复归於朴。<br />
　　被褐怀玉。<br />
　　朴散则为器，<br />
　　有物混成，先天地生。<br />
　　圣人用之，则为官长。故大制不割。<br />
　　上德无为。<br />
　　无为章第二十九<br />
　　将欲取天下而为之，吾见其不得已。<br />
　　取天下常以无事。<br />
　　天下神器，不可为也。<br />
　　无为故无败。<br />
　　为者败之，执者失之。<br />
　　无执故无失。<br />
　　故物或行或随，<br />
　　前后相随。<br />
　　或呴或吹，<br />
　　音声相和。<br />
　　或强或羸，<br />
　　物壮则老。<br />
　　或载或隳，<br />
　　高下相倾。<br />
　　是以圣人去甚、去奢、去泰。<br />
　　居其实不居其华。<br />
　　俭武章第三十<br />
　　以道佐人主者，不以兵强天下，<br />
　　以道莅天下，其鬼不神。<br />
　　其事好还。<br />
　　将欲夺之，必固与之。<br />
　　师之所处，荆棘生焉，<br />
　　物或恶之，故有道者不处。<br />
　　大军之后，必有凶年。<br />
　　善行无辙迹。<br />
　　故善者果而已，<br />
　　天下皆知善之为善，斯不善已。<br />
　　不敢以取强。<br />
　　强梁者不得其死。<br />
　　果而勿矜，<br />
　　去甚。<br />
　　果而勿伐，<br />
　　去泰。<br />
　　果而勿骄，<br />
　　去奢。<br />
　　果而不得已，<br />
　　不得已而用之。<br />
　　果而勿强。<br />
　　不敢以取强。<br />
　　物壮则老，是谓非道。非道早已。<br />
　　坚强者死之徒。<br />
　　偃武章第三十一<br />
　　夫佳兵者不祥之器。<br />
　　揣而锐之，不可长保。<br />
　　物或恶之，故有道者不处。<br />
　　以道佐人主者，不以兵强天下。<br />
　　是以君子居则贵左，<br />
　　吉事尚左。<br />
　　用兵则贵右。<br />
　　凶事尚右。<br />
　　兵者不祥之器，非君子之器，不得已而用之。<br />
　　取天下常以无事，及其有事，不足以取天下。<br />
　　恬淡为上，胜而不美，<br />
　　是以圣人处无为之事。<br />
　　而美之者，是乐杀人。<br />
　　不知常，妄作凶。<br />
　　夫乐杀人者，不可以得志於天下矣。<br />
　　其事好还。<br />
　　吉事尚右＃1，凶事尚右。<br />
　　善之与恶。<br />
　　偏将军居左，<br />
　　自胜者强。。<br />
　　上将军居右。<br />
　　胜人者有力。<br />
　　言以丧礼处之，<br />
　　天将救之，以慈卫之。<br />
　　杀人之众，以悲哀泣之，<br />
　　恬啖为上，胜而不美。<br />
　　战胜则以丧礼处之。<br />
　　哀者胜矣。<br />
　　圣德章第三十二<br />
　　道常无名。朴虽小，天下不敢臣。<br />
　　使我介然有知，唯施是畏。<br />
　　侯王若能守，万物将自宾。<br />
　　故德交归焉。<br />
　　天地相合，<br />
　　万物负阴而抱阳。<br />
　　以降甘露，<br />
　　道生之。<br />
　　人莫之命而自均。<br />
　　而常自然。<br />
　　始制有名。名亦既有。<br />
　　以知古始，是谓道纪。<br />
　　天亦将知之。<br />
　　道可道。<br />
　　知之所以不殆。<br />
　　知常日明。<br />
　　譬道之在天下，犹川谷之与江海。<br />
　　大道泛兮，其可左右。<br />
　　辨德章第三十三<br />
　　知人者智，<br />
　　辨者不善。<br />
　　自知者明。<br />
　　昔之得一者。<br />
　　胜人者有力，<br />
　　今舍慈且勇。<br />
　　自胜者强。<br />
　　强其骨。<br />
　　知足者富，<br />
　　金玉满堂，莫之能守。<br />
　　强行者有志。<br />
　　周行而不殆。<br />
　　不失其所者久，<br />
　　独立而不改。<br />
　　死而不亡者寿。<br />
　　外其身而身存。<br />
　　任成章第三十四<br />
　　大道泛兮，其可左右。<br />
　　大方无隅。<br />
　　万物恃之以生而不辞，<br />
　　天地不仁，以万物为刍狗。<br />
　　功成不名有。<br />
　　功成名遂身退，天之道。<br />
　　爱养万物而不为主，<br />
　　生而不有。<br />
　　故常无欲，可名於小。<br />
　　朴虽小，天下不敢臣。<br />
　　万物归焉而不为主，可名於大。<br />
　　侯王若能守，万物将自化。<br />
　　是以圣人终不为大，故能成其大。<br />
　　上德不德，是以有德。<br />
　　仁德章第三十五<br />
　　执大象，天下往。<br />
　　侯王得一＃2，以为天下正。<br />
　　往而不害，安平泰。<br />
　　万物归焉而不为主。<br />
　　乐与饵，过客止。<br />
　　皆知善之为善。<br />
　　道之出口，淡乎其无味，<br />
　　孰知其极。<br />
　　视之不足见，<br />
　　大象无形。<br />
　　听之不足闻，<br />
　　大音希声。<br />
　　用之不可既。<br />
　　其用不穷。<br />
　　微明章第三十六<br />
　　将欲歙之，必固张之。<br />
　　执者失之。<br />
　　将使弱之，必固强之。<br />
　　柔之胜刚。<br />
　　将欲废之，必固兴之。<br />
　　损之而益。<br />
　　将欲夺之，必固与之。<br />
　　益之而损。<br />
　　是谓微明，<br />
　　玄德深矣。<br />
　　柔弱胜刚强。<br />
　　弱者道之用。<br />
　　鱼不可脱於渊，<br />
　　善抱者不脱。<br />
　　国之利器，不可以示人。<br />
　　天下神器不可为也。<br />
　　为政章第三十七<br />
　　道常无为，而无不为。<br />
　　是以圣人处无为之事。<br />
　　侯王若能守，万物将自化。<br />
　　执大象，天下往。<br />
　　化而欲作，<br />
　　民不畏威。<br />
　　吾将镇之，<br />
　　以道莅天下。<br />
　　以无名之朴。<br />
　　不见而名。<br />
　　无名之朴，亦将不欲。<br />
　　我无欲而民自化。<br />
　　不欲以静，天下将自正。<br />
　　我好静而民自正。<br />
　　论德章第三十八<br />
　　上德不德，是以有德。<br />
　　明道若昧。<br />
　　下德不失德，是以无德。<br />
　　自矜者不长。<br />
　　上德无为，而无以为。<br />
　　虚其心。<br />
　　下德为之，而有以为。<br />
　　为学日益。<br />
　　上仁为之，而无以为。<br />
　　为道日损。<br />
　　上义为之，而有以为。<br />
　　俗人察察。<br />
　　上礼为之，而莫之应。则攘臂而仍之。<br />
　　非道也哉。<br />
　　故失道而后德，失德而后仁。<br />
　　大道废，有仁义。<br />
　　失仁而后义，失义而后礼。<br />
　　正复为奇。<br />
　　夫礼者，忠信之薄，而乱之首。<br />
　　善复为妖。<br />
　　前识者，道之华，而愚之始。<br />
　　大道甚夷而民好径。<br />
　　是以大丈夫处其厚，不居其薄，<br />
　　被褐怀玉。<br />
　　处其实，不居其华，<br />
　　复居於朴。<br />
　　故去彼取此。<br />
　　我独异於人。<br />
　　道德真经注卷上竟<br />
　　＃1 吉事尚右：『右』字疑当作『左』。<br />
　　＃2 侯王：原误『侯正』。<br />
　　道德真经注卷下<br />
　　玄门开真弘教大真人广陵仁斋林志坚注<br />
　　法本章第三十九<br />
　　昔之得一者，<br />
　　道可道。<br />
　　天得一以清，<br />
　　道生一。<br />
　　地得一以宁，<br />
　　以知古始。<br />
　　神得一以灵，<br />
　　太上下知有之。<br />
　　谷得一以盈，<br />
　　道生之。<br />
　　万物得一以生，<br />
　　德畜之。<br />
　　侯王得一以为天下正。<br />
　　抱一为天下式。<br />
　　其致之一也。<br />
　　道者万物之奥。<br />
　　天无以清，将恐裂，<br />
　　大道废。<br />
　　地无以宁，将恐发，<br />
　　不知常。<br />
　　神无以灵，将恐歇，<br />
　　非道早已。<br />
　　谷无以盈，将恐竭，<br />
　　自遗其咎。<br />
　　万物无以生，将恐灭，<br />
　　是谓非道。<br />
　　侯王无以贵高，将恐蹙。<br />
　　富贵而骄。<br />
　　故贵以贱为本，<br />
　　大者宜为下。<br />
　　高必以下为基。<br />
　　善用人者为下。<br />
　　是以侯王自谓孤、寡、不毂。<br />
　　上德不德。<br />
　　此其以贱为本邪？<br />
　　故贵以贱为本。<br />
　　非乎？故致数车无车。<br />
　　光而不耀。<br />
　　不欲琭琭如玉，落落如石。<br />
　　不可得而贵，亦不可得而贱。<br />
　　去用章第四十<br />
　　反者道之动，<br />
　　各复归其根。<br />
　　弱者道之用。<br />
　　专气政柔。<br />
　　天下万物生於有，有生於无。<br />
　　道生一，一生二，二生三，三生万物。<br />
　　同异章第四十一<br />
　　上士闻道，勤而行之。<br />
　　古之善为道者。<br />
　　中士闻道，若存若亡。<br />
　　孰知其极。<br />
　　下士闻道，大笑之。不笑不足以为道。<br />
　　民之迷。<br />
　　故建言有之，<br />
　　故令有所属。<br />
　　明道若昧，<br />
　　光而不耀。<br />
　　夷道若类，<br />
　　知其白，守其黑。<br />
　　进道若退，<br />
　　大成若缺。<br />
　　上德若谷，<br />
　　虚其心。<br />
　　大白若辱，<br />
　　大直若屈。<br />
　　广德若不足，<br />
　　大盈若冲。<br />
　　建德若偷，<br />
　　大辩若讷。<br />
　　质真若渝，<br />
　　大巧若拙。<br />
　　大方无隅，<br />
　　大道泛兮，其可左右。<br />
　　大器晚成，<br />
　　合抱之木生於毫末。<br />
　　太音希声，<br />
　　希言自然。<br />
　　大象无形。<br />
　　视之不见名曰夷。<br />
　　道隐无名，<br />
　　不见而名。<br />
　　夫唯道，善贷且成。<br />
　　道者万物之奥。<br />
　　道化章第四十二<br />
　　道生一，<br />
　　天下有始，以为天下母。<br />
　　一生二，<br />
　　以知古始。<br />
　　二生三，<br />
　　道生之。<br />
　　三生万物，<br />
　　万物得一以生。<br />
　　万物负阴而抱阳，<br />
　　天门开阖。<br />
　　冲气以为和。<br />
　　专气致柔。<br />
　　人之所恶，唯孤、寡、不毂，而王公以为称。<br />
　　大成若缺。<br />
　　故物或损之而益，益之而损。<br />
　　前后相随。<br />
　　人之所教，我亦教之，<br />
　　道者同於道。<br />
　　强梁者不得其死，<br />
　　坚强者死之徒。<br />
　　吾将以为教父。<br />
　　使夫知者不敢为也。<br />
　　偏用章第四十三<br />
　　天下之至柔，驰骋天下之至坚。<br />

                    <br>
                        　　天下柔弱莫过於水，而攻坚强者，莫知能胜。<br />
　　无有入无间。<br />
　　有无相生。<br />
　　吾是以知无为之有益。<br />
　　是以圣人处无为之事。<br />
　　不言之教，无为之益，天下希及之。<br />
　　知我者希，则我者贵。<br />
　　立戒章第四十四<br />
　　名与身孰亲？<br />
　　不可得而亲。<br />
　　身与货孰多？<br />
　　不可得而利。<br />
　　得与亡孰病？<br />
　　以身观身。<br />
　　是故甚爱必大费，<br />
　　为者败之。<br />
　　多藏必厚亡。<br />
　　执者失之。<br />
　　知足不辱，<br />
　　祸莫大於不知足。<br />
　　知止不殆，可以长久。<br />
　　知之所以不殆。<br />
　　洪德章第四十五<br />
　　大成若缺，其用不弊。<br />
　　上德不德，是以有德。<br />
　　大盈若冲，其用不穷。<br />
　　道冲而用之。<br />
　　大直若屈，<br />
　　曲则全。<br />
　　大巧若拙，<br />
　　大白若辱。<br />
　　大辩若讷，<br />
　　知者不言。<br />
　　躁胜寒，静胜热，<br />
　　为无为则无不治。<br />
　　清净为天下正。<br />
　　不欲以静，天下将自正。<br />
　　俭欲章第四十六<br />
　　天下有道，却走马以粪。<br />
　　以道佐人主者，不以兵强天下。<br />
　　天下无道，戎马生於郊。<br />
　　师之所处，荆棘生焉。<br />
　　罪莫大於可欲，<br />
　　甚爱必大费。<br />
　　祸莫大於不知足，<br />
　　知止不殆。<br />
　　咎莫大於欲得。<br />
　　得与亡孰病。<br />
　　故知足之足，常足矣。<br />
　　知足者富。<br />
　　鉴远章第四十七<br />
　　不出户，知天下。<br />
　　不行而知。<br />
　　不窥牖，见天道。<br />
　　微妙玄通。<br />
　　其出弥远，其知弥少。<br />
　　多则惑。<br />
　　是以圣人不行而知，<br />
　　明白四达。<br />
　　不见而名，无为而成。<br />
　　功成事遂，百姓皆曰我自然。<br />
　　忘知章第四十八<br />
　　为学日益，<br />
　　博者不知。<br />
　　为道日损。<br />
　　知者不博。<br />
　　损之又损，以至於无为。<br />
　　致虚极。<br />
　　无为而无不为。<br />
　　为无为。<br />
　　故取天下常以无事。<br />
　　以正治国。<br />
　　及其有事，不足以取天下。<br />
　　国家昏乱有忠臣。<br />
　　任德章第四十九<br />
　　圣人无常心，以百姓心为心。<br />
　　有德司契。<br />
　　善者吾善之，不善者吾亦善之，德善。<br />
　　皆知善之为善。<br />
　　信者吾信之，不信者吾亦信之，德信。<br />
　　皆知美之为美。<br />
　　圣人在天下，怵怵为天下浑其心，<br />
　　大道泛兮。<br />
　　百姓注其耳目，<br />
　　俗人昭昭。<br />
　　圣人皆孩之。<br />
　　含德之厚，比於赤子。<br />
　　贵生章第五十<br />
　　出生入死，<br />
　　善之与恶。<br />
　　生之徒十有三，<br />
　　柔弱者生之徒。<br />
　　死之徒十有三，<br />
　　坚强者死之徒。<br />
　　民之生，动入死地亦十有三。<br />
　　夫无以生为者，是贤於贵生。<br />
　　夫何故？以其生生之厚。<br />
　　民之轻死，以其求生之厚，是以轻死。<br />
　　盖闻善摄生者，陆行不遇兕虎，<br />
　　含德之厚。<br />
　　入军不被甲兵，<br />
　　兵无所容其刃。<br />
　　兕无所投其角，<br />
　　攫鸟不搏。<br />
　　虎无所措爪，<br />
　　猛兽不据。<br />
　　兵无所容其刃。<br />
　　天将救之，以慈卫之。<br />
　　夫何故？以其无死地。<br />
　　天道无亲，常与善人。<br />
　　养德章第五十一<br />
　　道生之，德畜之。<br />
　　万物得一以生。<br />
　　物形之，势成之。<br />
　　有物混成。<br />
　　是以万物莫不尊道而贵德。<br />
　　道者万物之奥。<br />
　　道之尊，德之贵，夫莫之命而常自然。<br />
　　道法自然。<br />
　　故道生之，德畜之，<br />
　　执古之道。<br />
　　长之育之，<br />
　　生之畜之。<br />
　　成之熟之，<br />
　　道生之。<br />
　　养之覆之，<br />
　　以辅万物之自然。<br />
　　生而不有，为而不侍，长而不宰，是谓玄德。<br />
　　天之道利而不害。<br />
　　归元章第五十二<br />
　　天下有始，以为天下母。<br />
　　有名万物之母。<br />
　　既得其母，以知其子。<br />
　　以知古始。<br />
　　既知其子，复守其母。<br />
　　各复归其根。<br />
　　没身不殆。<br />
　　天长地久。<br />
　　塞其兑，闭其门，<br />
　　不见可欲。<br />
　　终身不勤。<br />
　　若亡若存。<br />
　　开其兑，济其事，<br />
　　俗人察察。<br />
　　终身不救。<br />
　　非道早巳。<br />
　　见小曰明，<br />
　　微妙玄通。<br />
　　守柔曰强。<br />
　　和之至也。<br />
　　用其光，复归其明，<br />
　　其用不弊。<br />
　　无遗身殃，是谓袭常。<br />
　　可以有国。<br />
　　益证章第五十三<br />
　　使我介然有知，行於大道，<br />
　　吾言甚易知，甚易行。<br />
　　唯施是畏。<br />
　　天下莫能知，莫能行。<br />
　　大道甚夷，而民好径。<br />
　　信言不美。<br />
　　朝甚除，<br />
　　甚爱必大费。<br />
　　田甚芜，仓甚虚，<br />
　　师之所处，荆棘生焉。<br />
　　服文采，<br />
　　道之华而愚之始。<br />
　　带利剑，<br />
　　夫佳兵者不祥之器。<br />
　　厌饮食，<br />
　　五味令人口爽。<br />
　　财货有余，是谓盗夸，非道也哉。<br />
　　故有道者不处。<br />
　　修观章五十四<br />
　　善建者不拔，<br />
　　独立而不改。<br />
　　善抱者不脱，<br />
　　抱一能无离。<br />
　　子孙祭祀不辍。<br />
　　长生久视之道。<br />
　　修之於身，其德乃真。<br />
　　道生之。<br />
　　修之於家，其德乃余。<br />
　　含德之厚。<br />
　　修之於乡，其德乃长。<br />
　　德畜之。<br />
　　修之於国，其德乃丰。<br />
　　侯王得一以为天下正。<br />
　　修之於天下，其德乃普。<br />
　　大道泛兮。<br />
　　故以身观身，<br />
　　名与身孰亲。<br />
　　以家观家，<br />
　　六亲不和有孝慈。<br />
　　以乡观乡，<br />
　　善之与恶。<br />
　　以国观国，<br />
　　国家昏乱有忠臣。<br />
　　以天下观天下，<br />
　　故贵以身为天下者，则可以寄於天下，爱以身为天下者，乃可以托於天下。<br />
　　何以知天下之然哉？以此。<br />
　　是以圣人不行而知。<br />
　　玄符章第五十五<br />
　　含德之厚，比於赤子。<br />
　　专气致柔能婴儿。<br />
　　毒虫不螫，猛兽不据，攫鸟不搏。<br />
　　故有道者不处。<br />
　　骨弱筋柔而握固。<br />
　　虚其心，实其腹。<br />
　　未知牝牡之合而绞作，精之至也。<br />
　　故混而为一。<br />
　　终日号而不嗌，和之至也。<br />
　　道冲而用之。<br />
　　知和曰常，知常曰明，<br />
　　是谓配天古之极。<br />
　　益生曰祥，<br />
　　无为之益。<br />
　　心使气曰强。<br />
　　强其骨。<br />
　　物壮则老，是谓不道，不道早已。<br />
　　故坚强者死之徒。<br />
　　玄德章第五十六<br />
　　知者不言，言者不知。<br />
　　希言自然。<br />
　　塞其兑，闭其门，<br />
　　不见可欲。<br />
　　挫其锐，解其纷，<br />
　　夫唯不争，故无尤。<br />
　　和其光，同其尘，<br />
　　光而不耀。<br />
　　是谓玄同。<br />
　　执古之道。<br />
　　故不可得而亲，亦不可得而疏。<br />
　　欲不欲，不贵难得之货。<br />
　　不可得而利，亦不可得而害。<br />
　　生而不有，为而不恃。<br />
　　不可得而贵，亦不可得而贱。<br />
　　自爱不自贵。<br />
　　故为天下贵。<br />
　　知我者希，则我者贵。<br />
　　淳化章第五十七<br />
　　以正治国，<br />
　　不以智治国，国之福。<br />
　　以奇用兵，<br />
　　以智治国，国之贼。<br />
　　以无事取天下。<br />
　　取天下常以无事。<br />
　　吾何以知其然哉？以此。<br />
　　以国观国。<br />
　　天下多忌讳，而民弥贫。<br />
　　民之饥，以其上食税之多。<br />
　　民多利器，国家滋昏。<br />
　　难得之货令人行妨。<br />
　　民多伎巧，奇物滋起。<br />
　　智慧出，有大伪。<br />
　　法令滋彰，盗贼多有。<br />
　　天下多忌讳而民弥贫。<br />
　　故圣人云：我无为而民自化，<br />
　　执大象，天下往。<br />
　　我无事而民自富，<br />
　　爱民治国能无为。<br />
　　我好静而民自正，<br />
　　为无为则无不治。<br />
　　我无欲而民自朴。<br />
　　无名之朴，亦将不欲。<br />
　　顺化章第五十八<br />
　　其政闷闷，其民谆谆。<br />
　　以正治国。<br />
　　其政察察，其民缺缺。<br />
　　法令滋彰，盗贼多有。<br />
　　祸兮福之所倚，<br />
　　或损之而益。<br />
　　福兮祸之所伏。<br />
　　益之而损。<br />
　　孰知其极？<br />
　　莫知其极。<br />
　　其无正邪，<br />
　　非以其无私邪。<br />
　　正复为奇，善复为妖。<br />
　　大道甚夷，而民好径。<br />
　　民之迷，其日固久。<br />
　　众人熙熙，如享大牢。<br />
　　是以圣人方而不割，廉而不害，<br />
　　长而不宰。<br />
　　直而不肆，光而不耀。<br />
　　含德之厚。<br />
　　守道章第五十九<br />
　　治人事天莫若啬。<br />
　　保此道者。<br />
　　夫唯啬，是谓早复。<br />
　　各复归其根。<br />
　　早复谓之重积德，<br />
　　玄德深矣。<br />
　　重积德则无不克。<br />
　　其用不穷。<br />
　　无不克则莫知其极。<br />
　　用之不可既。<br />
　　莫知其极，可以有国。<br />
　　故能长生。<br />
　　有国之母，可以长久。<br />
　　道乃久。<br />
　　是谓深根固蒂，长生久视之道。<br />
　　天长地久。<br />
　　居位章第六十<br />
　　治大国若烹小鲜。<br />
　　其致闷闷，其民谆谆。<br />
　　以道莅天下，其鬼不神。<br />
　　上德不德。<br />
　　非其鬼不神，<br />
　　和其光。<br />
　　其神不伤人。<br />
　　爱民治国。<br />
　　非其神不伤人，<br />
　　不敢以取强。<br />
　　圣人亦不伤人。<br />
　　我无为而民自化。<br />
　　夫两不相伤，故德交归焉。<br />
　　执大象，天下往。<br />
　　谦德章第六十一<br />
　　大国者下流，<br />
　　大者宜为下。<br />
　　天下之交。<br />
　　洼则盈。<br />
　　天下之牝，牝常以静胜牡，<br />
　　知其雄，守其雌。<br />
　　以静为下。<br />
　　以其善下之，故能为百谷王。<br />
　　故大国以下小国，则取小国。<br />
　　不自矜故长。<br />
　　小国以下大国，则取大国。<br />
　　曲则全。<br />
　　或下以取，<br />
　　胜人者有也。<br />
　　或下而取。<br />
　　道法自然。<br />
　　大国不过欲兼畜人，<br />
　　爱养万物而不为主。<br />
　　小国不过欲入事人。<br />
　　事善能。<br />
　　此两者各得其所欲。<br />
　　其致之一也。<br />
　　大者宜为下。<br />
　　善用人者宜下。<br />
　　为道章第六十二<br />
　　道者万物之奥，<br />
　　万物莫不尊道而贵德。<br />
　　善人之宝，<br />
　　天得一以清。<br />
　　不善人之所保。<br />
　　道生之，德畜之。<br />
　　美言可以市，<br />
　　圣人不积，既以为人己愈有。<br />
　　尊行可以加人。<br />
　　常善救人。<br />
　　人之不善，何弃之有？<br />
　　故善人者，不善人之师。<br />
　　故立天子，置三公，<br />
　　是以圣人。<br />
　　虽有拱璧以先驷马，不如坐进此道。<br />
　　道可道，非常道。<br />
　　古之所以贵此道者，<br />
　　玄之又玄。<br />
　　何必日以求得，有罪以免邪？<br />
　　知之所以不殆。<br />
　　故为天下贵。<br />
　　道之尊。<br />
　　恩始章第六十三<br />
　　为无为，<br />
　　无为之益，天下希及之。<br />
　　事无事，<br />
　　我无事而民自富。<br />
　　味无味。<br />
　　道之出江淡乎其无味。<br />
　　大小多少，报怨以德。<br />
　　德畜之。<br />
　　图难於其易，<br />
　　多易必多难。<br />
　　为大於其细，<br />
　　合抱之木，生於毫末。<br />
　　天下难事必作於易。<br />
　　难易相成。<br />
　　天下大事必作於细。<br />
　　使我介然有知，行於大道。<br />
　　是以圣人终不为大，故能成其大。<br />
　　不自矜故长。<br />
　　夫轻诺必寡信，<br />
　　不知知病。<br />
　　多易必多难，<br />
　　善言甚易知，甚易行，天下莫能知，莫能行。<br />
　　是以圣人犹难之。故终无难。<br />
　　天下难事必作於易。<br />
　　守微章第六十四<br />
　　其安易持，<br />
　　恬快为上。<br />
　　其未兆易谋，<br />
　　为之於未有。<br />
　　其脆易破，<br />
　　坚强者死之徒。<br />
　　其微易散。<br />
　　为道日损。<br />
　　为之於未有，治之於未乱。<br />
　　是以圣人下行而知。<br />
　　合抱之木，生於毫末。<br />
　　天下大事必作於细。<br />
　　九层之台，起於累土。<br />
　　高劳以下为基。<br />
　　千里之行，始於足下。<br />
　　为大於其细。<br />
　　为者败之，执者失之。<br />
　　将欲夺之、必固与之。<br />
　　圣人无为，故无败；无执，故无失。<br />
　　为无为。<br />
　　民之从事，常於几成而败之。<br />
　　为者败之。<br />
　　慎终如始，则无败事。<br />
　　以守则固。<br />
　　是以圣人欲不欲，不贵难得之货。<br />
　　不欲琭琭如玉。<br />
　　学不学，复众人之所过。<br />
　　居其实不居其华。<br />
　　以辅万物之自然而不敢为。<br />
　　道常无为。<br />
　　淳德章第六十五<br />
　　古之善为道者，非以明民，将以愚之。<br />
　　含德之厚。<br />
　　民之难治，以其智多。<br />
　　以其上之有为，是以难治。<br />
　　故以智治国，国之贼。<br />
　　其政察察，其民缺缺。<br />
　　不以智治国，国之福。<br />
　　其政闷闷，其民谆谆。<br />
　　知此两者亦楷式。<br />
　　知其白，守其黑，为天下式。<br />
　　常知楷式，是谓玄德。<br />
　　知常曰明。<br />
　　玄德深矣远矣，<br />
　　玄之又玄。<br />
　　与物反矣，<br />
　　我独异於人。<br />
　　然后乃至於大顺。<br />
　　故取天下常以无事。<br />
　　后己章第六十六<br />
　　江海所以能为百谷王者，<br />
　　上德若谷。<br />
　　以其善下之，故能为百谷王。<br />
　　大国者下流。<br />
　　是以圣人欲上民，必以言下之。<br />
　　不自矜故长。<br />
　　欲先民，必以身后之。<br />
　　后其身而身先。<br />
　　是以圣人处上而民不重，<br />
　　不尚贤使民不争。<br />
　　处前而民不害。<br />
　　自爱不自贵。<br />
　　是以天下乐推而不厌。<br />
　　皆知美之为美。<br />
　　以其不争，故天下莫能与之争。<br />
　　夫唯不争，故无尤。<br />
　　三宝章第六十七<br />
　　天下皆谓我道大，似不肖。<br />
　　明道若昧。<br />
　　夫唯大，故似不肖。<br />
　　光而不耀。<br />
　　若肖，久矣其细也。<br />
　　道之为物，唯恍唯惚。<br />
　　夫我有三宝，宝而持之。<br />
　　生而不有，为而不恃，长而不宰。<br />
　　一曰慈，二曰俭，三曰不敢为天下先。<br />
　　夫我有三宝。<br />
　　慈故能勇，<br />
　　守柔曰强。<br />

                    <br>
                        　　俭故能广，<br />
　　去奢。<br />
　　不敢为天下先，故能成器长。<br />
　　不敢进寸而退尺。<br />
　　今舍慈且勇，<br />
　　勇於敢则杀。<br />
　　舍俭且广，<br />
　　富贵而骄。<br />
　　舍后且先者，死矣。<br />
　　强梁者不得其死。<br />
　　夫慈以战则胜，<br />
　　柔之胜刚。<br />
　　以守则固。<br />
　　保此道者。<br />
　　天将救之，以慈卫之。<br />
　　天道无亲，常与善人。<br />
　　配天章第六十八<br />
　　善为士者不武，<br />
　　以道佐人主者，不以兵强天下。<br />
　　善战者不怒，<br />
　　弱之胜强。<br />
　　善胜敌者不争，<br />
　　曲则全。<br />
　　善用人者为下。<br />
　　大者宜为下。<br />
　　是谓不争之德，<br />
　　弱其志。<br />
　　是谓用人之力，<br />
　　知人者智。<br />
　　是谓配天，古之极。<br />
　　执古之道。<br />
　　玄用章第六十九<br />
　　用兵有言：<br />
　　故建言有之。<br />
　　吾不敢为主而为客，<br />
　　知其荣守其辱。<br />
　　不敢进寸而退尺。<br />
　　舍后且先者死矣。<br />
　　是谓行无行，攘无臂，仍无敌，执无兵。<br />
　　故善者果而已。<br />
　　祸莫大於轻敌，<br />
　　名与身孰亲。<br />
　　轻敌几丧吾宝。<br />
　　咎莫大於欲得。<br />
　　故抗兵相加，哀者胜矣。<br />
　　是以兵强则不胜。<br />
　　知难章第七十<br />
　　吾言甚易知，甚易行。<br />
　　大道甚夷。<br />
　　天下莫能知，莫能行。<br />
　　民之迷。<br />
　　言有宗，事有君。<br />
　　太上下知有之。<br />
　　夫唯无知，是以不我知。<br />
　　自知不自见。<br />
　　知我者希，<br />
　　多则惑。<br />
　　则我者贵。<br />
　　道之尊。<br />
　　是以圣人被褐怀玉。<br />
　　明道若昧。<br />
　　知病章第七十一<br />
　　知不知上，<br />
　　不自见故明。<br />
　　不知知病。<br />
　　自见者不明。<br />
　　夫唯病病，是以不病。<br />
　　进道若退。<br />
　　圣人不病，以其病病，是以不病。<br />
　　广德若不足。<br />
　　爱己章第七十二<br />
　　民不畏威，大威至矣。<br />
　　不知常，妄作凶。<br />
　　无狭其所居，<br />
　　虚其心。<br />
　　无厌其所生。<br />
　　周行而不殆。<br />
　　夫唯不厌，是以不厌。<br />
　　善抱者不脱。<br />
　　是以圣人自知不自见，<br />
　　夷道若类。<br />
　　自爱不自贵。<br />
　　上德不德。<br />
　　故去彼取此。<br />
　　与物反矣。<br />
　　任为章第七十三<br />
　　勇於敢则杀，<br />
　　坚强者死之徒。<br />
　　勇於不敢则活。<br />
　　柔弱者生之徒。<br />
　　此两者，或利或害。<br />
　　善之与恶。<br />
　　天之所恶，孰知其故？<br />
　　常有司杀者杀。<br />
　　是以圣人犹难之。<br />
　　唯施是畏。<br />
　　天之道，不争而善胜，<br />
　　道法自然。<br />
　　不言而善应，<br />
　　希言自然。<br />
　　不召而自来，<br />
　　动善时。<br />
　　繟然而善谋。<br />
　　事善能。<br />
　　天网恢恢，疏而不失。<br />
　　天之所恶，孰知其故。<br />
　　制惑章第七十四<br />
　　民不畏死，奈何以死惧之？<br />
　　民不畏威，大威至矣。<br />
　　若使民常畏死，<br />
　　使夫知者不敢为也。<br />
　　而为奇者，<br />
　　自遗其咎。<br />
　　吾得执而杀之，孰敢？<br />
　　勇於敢则杀。<br />
　　常有司杀者杀。<br />
　　以道莅天下。<br />
　　夫代司杀者杀，是谓代大匠斲。<br />
　　不知知病。<br />
　　夫代大匠斲者，希有不伤乎手矣。<br />
　　其事好还。<br />
　　贪损章第七十五<br />
　　民之饥，以其上食税之多，是以饥。<br />
　　天下多忌讳而民弥贫。<br />
　　民之难治，以其上之有为，是以难治。<br />
　　法令滋彰，盗贼多有。<br />
　　民之轻死，以其求生之厚，是以轻死。<br />
　　民之生动入死地。<br />
　　夫唯无以生为者，是贤於贵生。<br />
　　道常无为。<br />
　　戒强章第七十六<br />
　　人之生也柔弱，<br />
　　知和曰常。<br />
　　其死也坚强。<br />
　　物壮则老。<br />
　　万物草木之生也柔脆，<br />
　　和之至也。<br />
　　其死也枯槁。<br />
　　非道早已。<br />
　　故坚强者死之徒，<br />
　　强梁者不得其死。<br />
　　柔弱者生之徒。<br />
　　不敢以取强。<br />
　　是以兵强则不胜，<br />
　　揣而锐之，不可长保。<br />
　　木强则共。<br />
　　知止不殆。<br />
　　强大处下，柔弱处上。<br />
　　柔弱胜刚强。<br />
　　天道章第七十七<br />
　　天之道，其犹张弓乎？<br />
　　古之善为道者。<br />
　　高者抑之，下者举之，<br />
　　道冲而用之。<br />
　　有余者损之，不足者与之。<br />
　　是以损之而益，益之而损。<br />
　　天之道，损有余而补不足。<br />
　　虚其心，实其腹。<br />
　　人之道则不然。<br />
　　与物反矣。<br />
　　损不足以奉有余，<br />
　　失者同於失。<br />
　　孰能有余以奉天下？唯有道者。<br />
　　圣人不积，既以为人己愈有。<br />
　　是以圣人为而不恃，<br />
　　天地不仁，以万物为刍狗。<br />
　　功成而不处，其不欲见贤。<br />
　　大成若缺。<br />
　　任信章第七十八<br />
　　天下柔弱，莫过於水。<br />
　　上善若水。<br />
　　而攻坚强者，莫知能胜。<br />
　　柔之胜刚。<br />
　　其无以易之。<br />
　　天下柔弱莫过於水。<br />
　　故柔之胜刚，弱之胜强，<br />
　　柔弱胜刚强。<br />
　　天下莫能知，莫能行。<br />
　　能无知乎。<br />
　　故圣人云：受国之垢，是谓社稷主。<br />
　　知常容，容乃公。<br />
　　受国之不祥，是为天下王。<br />
　　处众人之所恶，故几於道。<br />
　　正言若反。<br />
　　玄德深矣远矣，与物反矣。<br />
　　任契章第七十九<br />
　　和大怨，必有余怨，安可以为善？<br />
　　大小多少，报怨以德。<br />
　　是以圣人执左契，而不责於人。<br />
　　圣人不仁，以百姓为刍狗。<br />
　　故有德司契，<br />
　　道者同於道。<br />
　　无德可彻，<br />
　　道常无为。<br />
　　天道无亲，常与善人。<br />
　　善者吾善之。<br />
　　独立章第八十<br />
　　小国寡民，使有什伯，<br />
　　不尚贤使民不争。<br />
　　民之器而不用，<br />
　　不贵难得之货。<br />
　　使民重死而不远徙，<br />
　　政善治。<br />
　　虽有舟车无所乘之，<br />
　　居善地。<br />
　　虽有甲兵无所陈之，<br />
　　执无兵。<br />
　　使民复结绳而用之。<br />
　　复归於朴。<br />
　　甘其食，美其服，安其居，乐其俗。<br />
　　我无事而民自富。<br />
　　邻国相望，鸡犬之声相闻，民至老死不相往来。<br />
　　不歌以静，天下将自定。<br />
　　显质章第八十一<br />
　　信言不美，美言不信。<br />
　　信者吾信之，不信者吾亦信之。<br />
　　善者不辨，辨者不善。<br />
　　善者吾善之，不善者吾亦善之。<br />
　　知者不博，博者不知。<br />
　　少则得，多则惑。<br />
　　圣人不积，既以为人己愈有，<br />
　　常善救人。<br />
　　既以与人己愈多。<br />
　　常善救物。<br />
　　天之道，利而不害。<br />
　　道之尊。<br />
　　圣人之道，为而不争。<br />
　　德之贵。<br />
　　道德真经注卷下竟<br />
　　<br />

                    </div></div><hr><script charset='utf-8' src='../../js/footer.js'></script></body></html>