<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法道德真经注（汉河上公）' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>道德真经注（汉河上公）</center></div><div class='fo'><center>经文出处:来自殆知阁</center><br/><br>
                        道德真经注<br />
　　经名：道德真经注。又名《河上介章句》。据传为西汉初隐士河上合撰，传授汉文帝。一说出於东汉。四卷。底本出处：《正统道藏》洞神部玉诀类。参校本：一、《四部丛刊》影印宋建安虞氏刊本（简称影宋本）。二、敦煌S.477、S.3926号写本。<br />
　　道德真经注卷之一<br />
　　河上公章句<br />
　　体道第一<br />
　　道可道，<br />
　　谓经术政教之道也。<br />
　　非常道。<br />
　　非自然长生之道也。常道当以无为养神，无事安民，含光藏辉，灭迹匿端，不可称道也。<br />
　　名可名，<br />
　　谓富贵尊荣高世之名也。<br />
　　非常名。<br />
　　非自然常在之名。常名当如婴兄之未言，鸡子之未分，明珠在蚌中，美玉在石间。内虽昭昭，外如顽愚。<br />
　　无名，天地之始；<br />
　　无名谓道。道无形，故不可名也。始者，道之本也。吐气布化，出於虚无，为天地之本始者也。<br />
　　有名，万物之母。<br />
　　有名谓天地。天地有形位、阴阳#1、有刚柔，是其名也。万物母者，天地含气生万物，长大成熟#2，如母之养子也。<br />
　　故常无欲，以观其妙#3；<br />
　　妙，要也。人常能无欲，则以观道之要妙1。要谓一也。一出布名道，囋叙明是非也。<br />
　　常有欲，以观其徼。<br />
　　徼，归也。常有欲之人，可以观世俗之所归趣也。<br />
　　此两者，同出而异名。<br />
　　两者谓有欲无欲也。同出者谓同於人心。异名者，所名曰异。名无欲者长存，名有欲者亡身。<br />
　　同谓之玄。<br />
　　玄，天也。谓有欲之人与无欲之人，同受气於天。<br />
　　玄之又玄，<br />
　　天中复有天也。禀气有厚薄，得中和滋液则生贤圣，得错乱浊辱则生贪淫。<br />
　　众妙之门。<br />
　　能知天中复有天，禀气有厚薄，除情欲，守中和，是谓知道要妙之门户。<br />
　　养身第二<br />
　　天下皆知美之为美，<br />
　　自扬己美使显彰也。<br />
　　斯恶已；<br />
　　有危亡也。<br />
　　皆知善之为善，<br />
　　有功名也。<br />
　　斯不善已。<br />
　　人所争也。<br />
　　故有无相生，<br />
　　见有、而为无也。<br />
　　难易之相成，<br />
　　见难而为易也。<br />
　　长短之相形，<br />
　　见短之相形也。<br />
　　高下之相倾，<br />
　　见高而为下也。<br />
　　音声之相和，<br />
　　上唱下必和也。<br />
　　前后相随。<br />
　　上行下必随。<br />
　　是以圣人处无为之事，<br />
　　以道治也。<br />
　　行不言之教。<br />
　　以身师道。<br />
　　万物作焉而不辞，<br />
　　各自动作，不辞谢而逆止。<br />
　　生而不有，<br />
　　元气生万物而不有。<br />
　　为而不恃，<br />
　　道所施为，不望其报。<br />
　　功成弗居。<br />
　　功成事就，退避不居其位。<br />
　　夫惟不居，<br />
　　夫惟功成不居其位。<br />
　　是以不去。<br />
　　福德常在，不去其身。此言不行不可随，不言不可知疾#4。上六句有高下长短，若开一源，下生百端，百端之变，无不动乱。<br />
　　安民第三<br />
　　不尚贤，<br />
　　贤谓世俗之贤。辨口明文，离道行权，去质为文。不尚者，不贵之以禄，不尊之以官也。<br />
　　使民不争。<br />
　　不争功名，乃自然也。<br />
　　不贵难得之货，<br />
　　言人君不御好珍宝，则黄金弃於山，珠玉捐於渊也。<br />
　　使民不为盗。<br />
　　上化清浄，下无贪人。<br />
　　不见可欲，<br />
　　放郑声，远佞人。<br />
　　使心不乱。<br />
　　不邪淫也。<br />
　　是以圣人之治，<br />
　　说圣人治国与治身。<br />
　　虚其心，<br />
　　除嗜欲，去烦乱。<br />
　　实其腹，<br />
　　怀道抱一，守五神也。<br />
　　弱其志，<br />
　　和柔谦让，不处权也。<br />
　　强其骨，<br />
　　爱精重施，髓满骨坚也。<br />
　　常使民无知无欲，<br />
　　反朴守淳。<br />
　　使夫知者不敢为也。<br />
　　思虑深，不轻言。<br />
　　为无为，<br />
　　不造作，动因循。<br />
　　则无不治。<br />
　　德化厚，百姓安。<br />
　　无源第四<br />
　　道冲而用之，<br />
　　冲，中也。道匿名藏誉，其用在中。<br />
　　或不盈。<br />
　　或，常也。道常谦虚不盈满。<br />
　　渊兮似万物之宗。<br />
　　道渊深不可知也，似为万物之宗祖。<br />
　　挫其锐，<br />
　　锐，进也。人欲锐情进取功名，当挫止之，法道不自见也。<br />
　　解其纷，<br />
　　纷，结恨也。当念道无为以解释。<br />
　　和其光，<br />
　　言虽有独见之明，当如暗昧，不当以曜乱人也。<br />
　　同其尘，<br />
　　当与众庶同，不当自殊别。<br />
　　湛兮似若存。<br />
　　言当湛然安静，故能长存不亡。<br />
　　吾不知其谁之子，<br />
　　老子言：我不知道所从生之矣。<br />
　　象帝之先。<br />
　　道自在天帝之前，此言道乃先天地生也。至今者，以能安静湛然，不劳烦。欲使人修身法道。<br />
　　虚用第五<br />
　　天地不仁，<br />
　　天施地化，不以仁恩，任自然。<br />
　　以万物为刍狗；<br />
　　天地生万物，人最为贵，天地视之如刍草狗畜，不责望其报。<br />
　　圣人不仁，<br />
　　圣人爱养万民，不以仁恩，法天地之行自然。<br />
　　以百姓为刍狗。<br />
　　圣人视百姓如刍草狗畜，不责望於其礼意。<br />
　　天地之间，<br />
　　天地之间空虚，和气流行，故万物自生。人能除情欲，却滋味，清五脏，则神明居。<br />
　　其犹橐钥乎？<br />
　　橐钥中空虚，故能有声气。<br />
　　虚而不屈，动而愈出。<br />
　　言空虚无有竭时，动摇之，益出声气。<br />
　　多言数穷，<br />
　　多事害神，多言害身，口闲舌举，必有祸患。<br />
　　不如守中。<br />
　　不如守德於中，育养精神，爱气希言。<br />
　　成象第六<br />
　　谷神不死，<br />
　　谷，养也。人能养神则不死，神谓五藏之神也：肝藏魂，肺藏魄，心藏神，脾藏意，肾藏精与志，五藏尽伤，则五神去。<br />
　　是谓玄牝。<br />
　　言不死之道，在於玄牝。玄，天也，於人为鼻。牝，地也，於人为口。天食人以五气，从鼻入藏於心。五气清微，为精神聪明音声五性。其鬼曰魂，魂者，雄也，主出入人鼻，与天通#5，故鼻为玄也。地食人以五味，从口入藏於胃。五味浊辱，为形骸骨肉血脉六情。其鬼曰魄，魄，雌也，主出入人口#6，与地通，故口为牝。<br />
　　玄牝之门，是谓天地之根。<br />
　　根，元也。言鼻口之门，乃是通天地之元气所从往来。<br />
　　绵绵若存<br />
　　鼻口呼吸喘息，当绵绵微妙，若可存，复若可无有。<br />
　　用之不勤。<br />
　　用气当宽舒，不当为急疾勤劳。<br />
　　韬光第七<br />
　　天长地久<br />
　　说天地长生久寿，以教喻人也。<br />
　　天地所以能长且久者，以其不自生，<br />
　　天地所以独能长且久者，以其安静自然，施不求报，不如世人居处汲汲求自饶之利，夺人以自与矣。<br />
　　故能长生。<br />
　　以其不求生，故能长生不终也。<br />
　　是以圣人后其身，<br />
　　先人而后己。<br />
　　而身先；<br />
　　天下敬之，先以为长。<br />
　　外其身，<br />
　　薄己而厚人。<br />
　　而身存。<br />
　　百姓爱之如父母，敬之如神明，佑之若赤子，故身常存也。<br />
　　以其无私，<br />
　　圣人为人所爱，神明所佑，非以其公正无私所致乎？<br />
　　故能成其私。<br />
　　人以私者，欲以厚己也。圣人无私而己自厚，故能成其私也。<br />
　　易性第八<br />
　　上善若水。<br />
　　上善之人如水之性。<br />
　　水善利万物<br />
　　水在天为雾露，在地为泉。<br />
　　而不争，处众人之所恶，<br />
　　众人恶卑湿垢浊，水独静流居之矣。<br />
　　故几於道。<br />
　　水性几与道同。<br />
　　居善地，<br />
　　水性善喜於地，在草木之上即流而下，有似於牝动而下人也。<br />
　　心善渊，<br />
　　水深空虚，渊深清明。<br />
　　与善人，<br />
　　万物得水以生，与虚不与盈也。<br />
　　言善信，<br />
　　水内影照形，不失其情。<br />
　　政善治，<br />
　　无有不洗，清且平也。<br />
　　事善能，<br />
　　能方能圆，曲直随形。<br />
　　动善时。<br />
　　夏散冬凝，应期而动，不失天时也。<br />
　　夫唯不争，<br />
　　壅之则止，决之则流，听从人也。<br />
　　故无尤。<br />
　　水性如是，故天下无有怨尤水者也。<br />
　　运夷第九<br />
　　持而盈之，不如其已。<br />
　　盈，满也。已，止也。持满必倾，不如止也。<br />
　　揣而锐之，不可长保。<br />
　　揣，治也。先揣之，后必弃捐。<br />
　　金玉满堂，莫之能守。<br />
　　耆欲伤神，财多累身。<br />
　　富贵而骄，自遗其咎。<br />
　　夫富当赈贫，贵当矜贱，而反自骄恣，必被祸害。<br />
　　功成、名遂、身退，天之道。<br />
　　言人所为，功成事立，名迹称遂，不退身避位，则遇於害，此乃天之常道也。譬日中则移，月满则亏，物盛则衰，乐极则哀。<br />
　　能为第十<br />
　　载营魄，<br />
　　营魄，魂魄也。人载魂魄之上得以生，当爱养之。喜怒亡魂，卒惊伤魄。魂在肝，魄在肺，美酒甘肴伤人肝肺。故魂静志道不乱，魄安得寿延年也。<br />
　　抱一能无离乎？<br />
　　言人能抱一，使不离於身，则长存。一者，道德所生，太和之精气也，故曰一。一布名於天下，天得一以清，地得一以宁，侯王得一以为正平。入为心，出为行，布施为德，总名为一。一之为言，志一而无二也。<br />
　　专气致柔，<br />
　　专守精气使不乱，则形体能应之而柔顺矣。<br />
　　能如婴儿乎？<br />
　　内无思虑，外无政事，则精神不去。<br />
　　涤除玄览，<br />
　　当洗其心，使洁清也。心居玄冥之处，览知万事，故谓之玄览。<br />
　　能无疵乎？<br />
　　不淫邪也。<br />
　　爱民治国，<br />
　　治身者，受气则身全。治国者，爱民则国安。<br />
　　能无为乎？<br />
　　治身者，呼吸精气，无令耳闻。治国者，布施德惠，无令下知。<br />
　　天门开阖，<br />
　　天门，北极紫微宫。开阖，终始五际也。治身之天门谓鼻孔，开谓喘息也，阖谓呼吸也。<br />
　　能无雌乎？ <br />
　　治身当如雌牝，安静柔弱。治国应变，和而不唱也#7。<br />
　　明白四达，<br />
　　言道明如日月，四通满於天下八极之外。故曰视之不见，听之不闻，彰布十方，焕焕煌煌矣。<br />
　　能无知乎？<br />
　　无有能知道满於天下矣。<br />
　　生之畜之，<br />
　　道生万物而畜养之。<br />
　　生而不有，<br />
　　道生万物，无所取有。<br />
　　为而不恃，<br />
　　道所施为，不恃望其报也。<br />
　　长而不宰，<br />
　　道长养万物，不宰割以为器用。<br />
　　是谓玄德。<br />
　　言道德玄冥，不可得见，欲使人知道也。<br />
　　无用第十一<br />
　　三十幅共一毂，<br />
　　古者车三十幅，法月数也。共一毂者，中有孔，故众辐凑之。治身者当除情去欲，使五藏空虚，神乃归之。<br />
　　当其无，有车之用；<br />
　　无为空虚。毂中空虚，输得转行；举中空虚，人得载其上。<br />
　　埏埴以为器，<br />
　　埏，和也。埴，土也。和土以为饮食之器。<br />
　　当其无，有器之用；<br />
　　器中空虚，故有所受。<br />
　　凿户牖以为室，<br />
　　谓作室屋。<br />
　　当其无，有室之用。<br />
　　户牖空虚，人得以出入；室中空虚，人得以居处。<br />
　　故有之以为利，<br />
　　利，物也。利形於用，器中有物。室中有人，恐其屋破坏；腹中有神，畏其形消亡。<br />
　　无之以为用。<br />
　　言虚空者乃可感受万物#8，故曰虚无能制有形。道者，虚空也。<br />
　　检欲第十二<br />
　　五色令人目盲，<br />
　　贪好淫色，则伤精失明，不能视无色之色。<br />
　　五音令人耳聋，<br />
　　好听五音，则和气去心，不能听无声之声。<br />
　　五味令人口爽。<br />
　　爽，亡也。人嗜五味，则亡失於道味。<br />
　　驰骋田猎令人心发狂，<br />
　　人精神好安静，驰骋呼吸，精神散亡，故发狂也。<br />
　　难得之货令人行妨。<br />
　　妨，伤也。金银珠玉，心责意欲，不知厌足，则行伤身辱也。<br />
　　是以圣人为腹，<br />
　　守五性，去六情，节志气，养神明。<br />
　　不为目。<br />
　　目不妄视，妄视则泄精於外。<br />
　　故去彼取此。<br />
　　去彼目之妄视，取此腹之养神。<br />
　　厌耻第十三<br />
　　宠辱若惊，<br />
　　身宠亦惊，身辱亦惊。<br />
　　贵大患若身。<br />
　　贵，畏也。若，至也。畏大患至身，故皆惊。<br />
　　何谓宠辱？<br />
　　问何谓之宠，何谓之辱。宠，尊荣也。辱，耻辱也。还自问者，为晓於人。<br />
　　辱为下。<br />
　　辱为下贱。<br />
　　得之若惊，<br />
　　得宠荣者惊，处高位如临危也#9。贵不敢骄，富不敢奢。<br />
　　失之若惊，<br />
　　失者，失宠处辱。惊者，恐祸重来。<br />
　　是谓宠辱若惊。<br />
　　解上得之若惊，失之若惊。<br />
　　何谓贵大患若身？<br />
　　复还自问。<br />
　　吾所以有大患者，为吾有身。<br />
　　吾所以有大患者，为吾有身。有身忧其勤劳，念其饥寒。触情纵欲#10，则遇祸患。<br />
　　及吾无身，吾有何患。<br />
　　使吾无身，体道自然，轻举升云，出入无间，与道通神，当有何患。<br />
　　故贵以身为天下者，则可以寄於天下；<br />
　　言人君贵其身而贱人，欲为天下主者，则可寄止不可托也。<br />
　　爱以身为天下者，乃可以托於天下。<br />
　　言人君能爱其身，非为己也，乃欲为万民之父母。以此德为天下之主，乃可以托身於民上，长无咎也。<br />
　　赞玄第十四<br />
　　视之不见名曰夷，<br />
　　无色曰夷。言一无彩色，不可得而视之矣。<br />
　　听之不闻名曰希，<br />
　　无声曰希。言一无音声，不得听而闻之矣。<br />
　　搏之不得名曰微。<br />
　　无形曰微。言一无体，不可搏持而得之。<br />
　　此三者不可致诘，<br />
　　三者，夷、希、微也。不可致诘者，谓无色，无声，无形，口不能言，书不能传，受之以静，求之以神，不可诘问而能得也。<br />
　　故混而为一。<br />
　　混，合也。故三名合而为一。<br />
　　其上不皦，<br />
　　言一在天上，不昧昧光明，上下无穷极也。<br />
　　其下不昧。<br />
　　言一在天下，不昧昧有所暗冥。<br />
　　绳绳兮不可名，<br />

                    <br>
                        　　绳绳者，动行无穷极也。不可名者，非一色也，不可以青黄赤白黑别也。非一声也，不可以宫商角征羽听也。非一形也，不可以长短小大度也。<br />
　　复归於无物。<br />
　　物，质也。物当归之以无质。<br />
　　是谓无状之状，<br />
　　言一无形状，而能为万物作形状。<br />
　　无物之象，<br />
　　一无物质，而为万物设形象。<br />
　　是谓忽恍。<br />
　　言一忽忽恍恍，若存若亡，不可得见。<br />
　　迎之不见其首，<br />
　　一无端末，不可预待也。除情去欲，一自归之#11。<br />
　　随之不见其后。<br />
　　言一无影迹，不可得而见。<br />
　　执古之道，以御今之有，<br />
　　圣人执古之道，生一以御万物，知今当有一也。<br />
　　以知古始，是谓道纪。<br />
　　人能知上古本始有一，是谓知道之纪纲也。<br />
　　显德第十五<br />
　　古之善为士者，<br />
　　谓得道之君也。<br />
　　微妙玄通，<br />
　　玄，天也。言其志节玄妙，精与天通。<br />
　　深不可识。<br />
　　道德深远，不可识知。内视如盲，反听若聋，莫知所长。<br />
　　夫唯不可识，故强为之容：<br />
　　谓下句也。<br />
　　豫兮若冬涉川，<br />
　　举事辄加重慎，豫豫兮若冬涉川，心难之。<br />
　　犹兮若畏四邻，<br />
　　其进犹犹若拘制，若人犯法，畏四邻之知。<br />
　　俨兮其若客，<br />
　　如客对主人，俨然无所造作也。<br />
　　涣兮若冰之将释，<br />
　　涣者，解散也。释者，消亡也。谓除情去欲，日以空虚也。<br />
　　敦兮其若朴，<br />
　　敦者，质厚也。朴者，形未分也。内守精神，外无文彩。<br />
　　旷兮其若谷，<br />
　　旷者，宽大也。谷者#12，空虚。不有德功名，无所不包也。<br />
　　浑兮其若浊。<br />
　　浑者，守本真也。浊者，不昭然也。与众合同不自尊。<br />
　　孰能浊以止静之，徐清？<br />
　　孰，谁也。谁能如水之浊，止而静之，徐徐而自清。<br />
　　孰能安以久动之，徐生？<br />
　　谁能安静以久，徐徐以长生也。<br />
　　保此道者，不欲盈。<br />
　　保此长生之道，不欲奢泰盈溢。<br />
　　夫唯不盈，故能弊不新成。<br />
　　夫唯不盈满之人，能守弊，不为新成。守弊者，匿光荣也#13。新成者，贵功名也。<br />
　　归根第十六<br />
　　致虚极，<br />
　　致，至也。道人捐情去欲，五藏清静，至於虚极也。<br />
　　守静笃。<br />
　　守清静，行笃厚。<br />
　　万物并作，<br />
　　作，生也。万物并生。<br />
　　吾以是观其复。<br />
　　言吾以观万物无不皆归其本也，人当重其本。<br />
　　夫物芸芸，<br />
　　芸芸者，花叶茂盛之貌。<br />
　　各复归其根。<br />
　　言万物无不枯落，反复其根而更生。<br />
　　归根曰静，<br />
　　静谓根也。根安静柔弱，谦卑处下，故不复死。<br />
　　静曰复命，<br />
　　言能安静者，是谓复还性命，便不死。<br />
　　复命曰常，<br />
　　复命使不死，乃道之所常行也。<br />
　　知常曰明。<br />
　　能知道之所常行者，则为明也。<br />
　　不知常，妄作，凶。<br />
　　不知道之所常行，而妄作巧诈，则失神明而凶。<br />
　　知常容，<br />
　　能知道之所常行，则除情欲，无所不包容也。<br />
　　容乃公，<br />
　　无所不包容，则公正无私，众邪莫当。<br />
　　公乃王，<br />
　　公正无私，则可以为天下王，治身正则，形一而静，神明千万，共凑己躬。<br />
　　王乃天，<br />
　　能王则德洽，神明乃与天通矣。<br />
　　天乃道，<br />
　　德与天通，则与道合同也。<br />
　　道乃久。<br />
　　与道合同乃能长久。<br />
　　没身不殆。<br />
　　能公能王，通天合道，四者纯备，道德弘远，无殃无咎，乃与天地同没，终不危殆也。<br />
　　道德真经注卷一竟<br />
　　#1阴阳：疑前面脱『有』字。<br />
　　#2熟：原本作『就』，据影宋本改。<br />
　　#3要妙：影宋本作『要』。<br />
　　#4疾：疑作『矣』。<br />
　　#5与天通：原本『通』前衍『道』字。据影宋本删。<br />
　　#6主出入人口：原本作『出入於口』，据S.477改。<br />
　　#7和而不唱：原本脱『和』字，据影宋本加。<br />
　　#8乃可：原本作『谓』，据影宋本改。<br />
　　#9如临危：影宋本作『如临深危』。<br />
　　#10纵欲：原本作『从辱』，据影宋本改。<br />
　　#11一自归之：原本脱『一』，据影宋本加。<br />
　　#12谷者：原本作『谷有』，据影宋本改。<br />
　　#13匿光荣：『荣』原作『盈』，据影宋本改。<br />
　　道德真经注卷之二<br />
　　河上公章句<br />
　　淳风第十七<br />
　　太上，下知有之。<br />
　　太上谓太古无名号之君。下知有之者，下知上有君，而不臣事，质朴也。<br />
　　其次，亲而誉之。<br />
　　其德可见，恩惠可称，故亲爱而誉之。<br />
　　其次，畏之。<br />
　　设刑法以治也。<br />
　　其次，侮之。<br />
　　禁多令烦，不可归诚，故欺侮之。<br />
　　有不足焉，<br />
　　君信不足於下，下则欺诈於上。<br />
　　有不信焉。<br />
　　君信不足於下，下则应之以不信而欺其君。<br />
　　犹兮其贵言。<br />
　　说太古之君，举事犹犹，贵重於言，恐离道失自然也。<br />
　　功成事遂，<br />
　　谓天下太平。<br />
　　百姓皆谓我自然。<br />
　　百姓不知君上之德淳厚，反以为己自当然#1。<br />
　　俗薄第十八<br />
　　大道废，有仁义。<br />
　　大道之时，家有孝子，国有忠信，仁义不#2见。大道废不用，而恶逆生，乃有仁义可传道。<br />
　　智慧出，有大伪。<br />
　　智慧之君贱德贵言，贱质贵文，下则应之以大伪奸诈。<br />
　　六亲不和，有孝慈。<br />
　　六亲绝，亲戚不和，乃有孝慈相牧养。<br />
　　国家昏乱，有忠臣。<br />
　　政令不行，上下相怨，邪辟争权，乃有忠臣匡救其君也。此言天下太平不知仁，人尽无欲不知康，各洁己不知贞。故大道之世，孝慈灭，仁义没，犹日月盛明，众星失光。<br />
　　还淳第十九<br />
　　绝圣<br />
　　绝圣制作，反初守元。五帝画象，仓诘作书，不如三皇结绳，无文而治也。<br />
　　弃智，<br />
　　弃智惠，反无为。<br />
　　民利百倍；<br />
　　农事修，公无私。<br />
　　绝仁弃义，<br />
　　绝仁之见慧，弃义之尚华。<br />
　　民复孝慈；<br />
　　德化纯也。<br />
　　绝巧<br />
　　绝巧者，诈伪乱真。<br />
　　弃利，<br />
　　塞贪路，闭权门。<br />
　　盗贼无有。<br />
　　上化公正，下无私邪。<br />
　　此三者，<br />
　　谓上三事绝弁。<br />
　　以为文不足，<br />
　　以为文不足者，文不足以化民。<br />
　　故令有所属。<br />
　　当如下句。<br />
　　见素抱朴，<br />
　　见素者，当抱素守真，不尚文饰也。抱朴者，当见其质朴以示天下，可法则。<br />
　　少私寡欲。<br />
　　少私者，正无私也。寡欲者，当知足也。<br />
　　异俗第二十<br />
　　绝学<br />
　　绝学不真，不合道文。<br />
　　无忧。<br />
　　除浮华则无忧患。<br />
　　唯之与阿，相去几何？<br />
　　同为应对，而相去几何。疾时君贱质而贵文。<br />
　　善之与恶，相去何若？<br />
　　善者称誉，恶者谏争，能相去何如。疾时君恶忠直用邪佞。<br />
　　人之所畏，<br />
　　人谓道人也。人所畏者，畏不绝学之君。<br />
　　不可不畏。<br />
　　近令色，杀贤人。<br />
　　荒兮其未央哉。<br />
　　言世俗之人荒乱，欲进学邪文#3，未央止也。<br />
　　众人熙熙，<br />
　　熙熙，淫放多情欲。<br />
　　如享太牢，<br />
　　如饥思太牢之具，意无足时也。<br />
　　如春登台。<br />
　　春，阴阳交通，万物感动，登台观之，意志淫淫然。<br />
　　我独怕兮其未兆，<br />
　　我独怕兮安静，无情欲形兆。<br />
　　如婴儿之未孩，<br />
　　如小兄未能答偶人时。<br />
　　乘乘兮若无所归。<br />
　　我乘乘如穷鄙，无所归就也。<br />
　　众人皆有余，<br />
　　众人皆有余财以为奢，余智以为诈。<br />
　　而我独若遗，<br />
　　我独若遗弃，似於不足也。<br />
　　我愚人之心也哉，<br />
　　不与俗人相为，守一不移，如愚人之心也。<br />
　　纯纯兮。<br />
　　无所分别。<br />
　　众人昭昭，<br />
　　明且达也。<br />
　　我独若昏；<br />
　　如暗昧也。<br />
　　众人察察，<br />
　　急且疾也。<br />
　　我独闷闷。<br />
　　闷闷，无所截割。<br />
　　忽兮若海，<br />
　　我独忽忽兮如江海之流，莫知其所穷极。<br />
　　漂兮若无所止。<br />
　　我独漂漂若飞若扬，无所止也，志意在神域。<br />
　　众人皆有以，<br />
　　以有为也。<br />
　　而我独顽<br />
　　我独无为。<br />
　　似鄙。<br />
　　鄙似若不逮也。<br />
　　我独异於人，<br />
　　与人异。<br />
　　而贵食母。<br />
　　食，用也。母，道也。唯我独贵用道。<br />
　　虚心第二十一<br />
　　孔德之容，<br />
　　孔，大也。有大德之人无所不容，能受垢浊，处谦冲。<br />
　　唯道是从。<br />
　　唯，独也。大德之人不随世俗所行，独从於道也。<br />
　　道之为物，唯恍唯忽。<br />
　　道之於万物，独恍忽往来而无所定。<br />
　　恍兮忽兮，其中有物；<br />
　　道唯恍忽，其中有一。经营生化，因气立质。<br />
　　忽兮恍兮，其中有象；<br />
　　道唯窈冥无形，其中独有万物法象。<br />
　　窈兮冥兮，其中有精；<br />
　　道唯窈冥，其中有精实，神明相薄，阴阳交会之。<br />
　　其精甚真，<br />
　　言道精气神妙甚真，非有饰也。<br />
　　其中有信。<br />
　　道匿功藏名，信在其中。<br />
　　自古及今，其名不去，<br />
　　自，从也。从古至今，道常在不去。<br />
　　以阅众甫。<br />
　　阅，禀也。甫，始也。言道禀万物始生，从道受气。<br />
　　吾何以知众甫之然哉？以此#4。<br />
　　益谦第二十二<br />
　　曲则全，<br />
　　曲己从众，不自专，则全。<br />
　　枉则直，<br />
　　枉，屈也。屈己而伸人，久久而自得直已。<br />
　　窊则盈，<br />
　　地窊下，水归之。人谦下，德归之。<br />
　　弊则新，<br />
　　自受弊薄，后己先人，天下敬之，久久自新之也。<br />
　　少则得，<br />
　　自受少则得多也。天道佑谦，鬼神益虚。<br />
　　多则惑。<br />
　　财多者，惑於所守。学多者，惑於所闻。<br />
　　是以圣人抱一为天下式。<br />
　　抱，守也。式，法也。圣人守一乃知万事，故能为天下之法式。<br />
　　不自见，故明；<br />
　　圣人不以其目视千里之外，乃因天下之目以视，故能明达。<br />
　　不自是，故彰；<br />
　　圣不自以为是而非人，故能彰显於世矣。<br />
　　不自伐，故有功；<br />
　　伐，取也。圣人德化流行，不自取其美，故有功於天下。<br />
　　不自矜，故长。<br />
　　矜，大也。圣人不自贵大，故能长久不危。<br />
　　夫唯不争#5，故天下莫能与之争。<br />
　　此言天下贤与不肖，无能与不争者争。<br />
　　古之所谓曲则全者，岂虚言哉。<br />
　　传古言曲从则全，正言非虚也。<br />
　　故诚全而归之。<br />
　　诚，实也。能行曲从者，实其肌体，归之於父母，无有伤害也。<br />
　　虚无第二十三<br />
　　希言自然。<br />
　　希言谓爱言也。爱言者，自然之道。<br />
　　飘风不终朝，骤雨不终日。<br />
　　飘风，疾风也。骤雨，暴雨也。疾不能长，暴不能久也。<br />
　　孰为此者？天地。<br />
　　谁为此飘风暴雨者？天地所为也。<br />
　　天地尚不能久，<br />
　　不能终朝至夕。<br />
　　而况於人乎？<br />
　　天地至神，合为飘风暴雨，尚不能使从朝至暮，何况於人而欲慕卒乎？<br />
　　故从事於道者，<br />
　　从，为也。人为事，当如道安静，不当如飘风暴雨。<br />
　　道者同於道，<br />
　　道者，谓好道之人。同於道者，所为与道同也。<br />
　　德者同於德，<br />
　　德者，有德之人也。同於德者，所为与德同也。<br />
　　失者同於失。<br />
　　失谓自任己而失人也。同於失者，谓所为与失同。<br />
　　同於道者，道亦乐得之；同於德者，德亦乐得之；同於失者，失亦乐得之。信不足焉，<br />
　　君信不足于下，下则应之以不信。<br />
　　有不信焉。<br />
　　此言物类相归也。同声相应，云从龙，风从虎，水流湿，火就燥，自然之数也。<br />
　　苦恩第二十四<br />
　　跂者不立，<br />
　　跂，进也。谓贪权冒名，进取功荣，则不可久立身行道。<br />
　　跨者不行，<br />
　　自以为贵而跨之於人，众共蔽之，使不得行。<br />
　　自见者不明，<br />
　　凡人自见其形容以为好，自见其所行以为人道，殊不自知其形丑而操行之鄙。<br />
　　自是者不彰，<br />
　　自以为是而非人者，众共蔽之，使不彰显。<br />
　　自伐者无功，<br />
　　所为辄自伐取其功美，即自失有功於人。<br />
　　自矜者不长。<br />
　　好自矜大者，不可以久长。<br />
　　其於道也，曰余食赘行。<br />
　　赘，贵也。使此自矜伐之人任治国之道，日赋敛，余禄食，为贪行。<br />
　　物惑恶之，<br />
　　此人在位，动欲伤害，故物无有不畏恶之。<br />
　　故有道者不处。<br />
　　言有道之人不居其国。<br />
　　象元第二十五<br />
　　有物混成，先天地生。<br />
　　谓道也，道无形混沌，而生万物，乃在天地之前。<br />
　　寂兮寥兮，独立而不改，<br />
　　寂者，无音声。寥者，空无形。独立者，无匹双。不改者，化有常。<br />
　　周行而不殆，<br />
　　道通行天地，无所不入，在阳不焦，托阴不腐，无不贯穿#6，而不危殆也。<br />
　　可以为天下母。<br />
　　道育养万物精气，如母之养子。<br />
　　吾不知其名，字之曰道。<br />
　　我不见道之形容，不知当何以名之。见万物皆从道而生，故字之曰道。<br />
　　强名之曰大。<br />
　　不知其名，强名曰大。高而无上，罗而无外，无不包容，故曰大。<br />
　　大曰逝，<br />
　　其为大，非若天，常在上；非若地，常在下。乃复逝去，无常处所。<br />
　　逝日远，<br />
　　言远者穷於无穷通，布气天地，无所不通也。<br />
　　远曰反。<br />
　　言其远不越绝，乃复反在人身。<br />
　　故道大，天大，地大，王亦大。<br />
　　道大者，包罗天地，无所不容。天大者，无所不盖。地大者，无所不载。王大者，无所不制。<br />
　　域中有四大，王居其一焉。<br />
　　八极之内有四大，王居其一。<br />
　　人法地，<br />
　　人当法地，安静和柔也。种之得五谷，掘之得甘泉，劳而不怨，有功而不置。<br />

                    <br>
                        　　地法天，<br />
　　天湛泊不动，施之不求报，生长万物，无所收取也。<br />
　　天法道，<br />
　　道法清浄不言，阴行精气，万物自然生长。<br />
　　道法自然。<br />
　　道性自然，无所法也。<br />
　　重德第二十六<br />
　　重为轻根，<br />
　　人君不重则不尊，治身不重则失神。草木花叶轻故零落也。根重故能长存也。<br />
　　静为躁君。<br />
　　人君不静则失威，治身不静则身危。龙静故能变化，虎躁故亏夭也。<br />
　　是以圣人终日行，不离辎重。<br />
　　辎，静也。君子终日行道，不离其静重。<br />
　　虽有荣观燕处，超然。<br />
　　荣观谓宫阙。燕处，后妃所居。超然，远避而不处。<br />
　　奈何万乘之主，<br />
　　奈何者，疾其时伤痛之辞。<br />
　　而以身轻於天下。<br />
　　王者至尊，而於其身行轻躁乎。疾时王奢恣轻淫，失其精也。<br />
　　轻则失臣，<br />
　　王者轻淫，则失其臣。治身轻躁，则失其精也。<br />
　　躁则失君。<br />
　　王者行躁疾，则失其君位。治身躁疾，则失其精神。<br />
　　巧用第二十七<br />
　　善行者无辙迹，<br />
　　善行道者，求之於身，不下堂，不出门，故无辙迹。<br />
　　善言无瑕谪，<br />
　　善言谓择言而出之，则无瑕谪过於天下也。<br />
　　善计不用筹策，<br />
　　善以道计事者，则守一不移，所计不多，则不用筹策而知也。<br />
　　善闭者无关键而不可开，<br />
　　善以道闭情欲、守精神者，不如门户有关可得开也。<br />
　　善结者无绳约而不可解。<br />
　　善以道结事者，乃结其心，不如绳索可得解。<br />
　　是以圣人常善救人，<br />
　　圣人所以常教人忠孝，欲以救人性命。<br />
　　故无弃人；<br />
　　使贵贱各得其所也。<br />
　　常善救物，<br />
　　圣人所以顺四时，以救万物之伤残。<br />
　　故无弃物。<br />
　　圣人不贱石而贵玉，视之如一。<br />
　　是谓袭明。<br />
　　圣人善救人物，是谓袭明大道。<br />
　　故善人者，不善人之师；<br />
　　人之行善者，圣人则以为人师也。<br />
　　不善人者，善人之资。<br />
　　资，用也。人行不善，犹教导使为善，得以给用。<br />
　　不贵其师，<br />
　　独无辅也。<br />
　　不爱其资，<br />
　　无所使也。<br />
　　虽知大迷。<br />
　　虽自以为智，言此人乃大迷惑也。<br />
　　是谓要妙。<br />
　　能通此道，是谓知微妙要道也。<br />
　　反朴第二十八<br />
　　知其雄，守其雌，为天下溪。<br />
　　雄以喻尊，雌以喻卑。人虽自知其尊显，当复守其卑微，去其雄之强梁，就其雌之柔和，如是则天下归之，如水之游深溪。<br />
　　为天下溪，常德不离，<br />
　　人能谦下如深溪，则德常在，不能离於己也。<br />
　　复归於婴儿。<br />
　　复当复志於婴兄，蠢然无所知也。<br />
　　知其白，守其黑，为天下式。<br />
　　白以喻昭昭，黑以喻默默。人虽自知昭昭明达，当守之以默，如暗昧无所见，如是则可为天下法式，其德常在。<br />
　　为天下式，常德不忒，<br />
　　人能为天下法式，则德常在己，不复有差忒。<br />
　　复归於无极。<br />
　　德不差忒，则久寿长生，归身於无穷极#7。<br />
　　知其荣，守其辱，为天下谷。<br />
　　荣以喻尊贵，辱以喻污浊也。知己之有荣贵，当守之以污浊，如是则天下归之，如水流入深谷也。<br />
　　为天下谷，常德乃足，<br />
　　足，止也。人能为天下谷，德乃止於己。<br />
　　复归於朴。<br />
　　复当归身於质朴，不复为文饰。<br />
　　朴散则为器，<br />
　　万物之朴散，则为器用。若道散，则为神明，为日月，分为五行。<br />
　　圣人用之，则为官长，<br />
　　圣人升用，则为百官之元长也。<br />
　　故大制不割。<br />
　　圣人用之，则以大道制御天下，无所伤害。治身则以大道制御情欲，不害於精神。<br />
　　无为第二十九<br />
　　将欲取天下而为之，<br />
　　将欲取#8天下，欲为天下主也。而为之，欲以有为治民。<br />
　　吾见其不得已。<br />
　　我见其不得天道人心已明矣。天道恶烦浊，人心恶多欲也。<br />
　　天下神器，不可为也。<br />
　　器，物也。人乃天下之神物也。神物好安静，不可以有为治。<br />
　　为者败之，<br />
　　以有为治之，则败其质性。<br />
　　执者失之。<br />
　　强执教之#9，则失精实，生於诈伪。<br />
　　故物或行或随，<br />
　　上所行之，下必随之。<br />
　　或呴或吹，<br />
　　呴，温也。吹，寒也。有所温，必有所寒。<br />
　　或强惑羸，<br />
　　有所强大，叉有所羸弱。<br />
　　或载或隳。<br />
　　载，安也。集，危也。有所安，必有所危。明人君不可以有为治国治身。<br />
　　是以圣人去甚，去奢，去泰。<br />
　　甚谓贪淫声色，奢谓服饰饮食，泰谓宫室台榭。去此三者，处中和，行无为，则天下自化。<br />
　　俭武第三十<br />
　　以道佐人主者，<br />
　　谓人主能以道自辅佐之矣。<br />
　　不以兵强於天下，<br />
　　以道自佐之主，不以兵革，顺天任德，敌人自服。<br />
　　其事好还。<br />
　　其举事好还自责，不怨於人。<br />
　　师之所处，荆棘生焉。<br />
　　谓农事废，田不修。<br />
　　大军之后，必有凶年。<br />
　　天应之以杀气，即伤五谷，五谷尽，即伤人也。<br />
　　善者果而已，<br />
　　善用兵者，当果#10敢而已，不美之。<br />
　　不敢以取强。<br />
　　不以果敢取强大之名也。<br />
　　果而勿矜，<br />
　　当果敢谦卑，勿自矜大也。<br />
　　果而勿伐，<br />
　　当果敢推让，勿自伐取其美。<br />
　　果而勿骄，<br />
　　骄，欺也。果敢勿以骄欺人。<br />
　　果而不得已，<br />
　　当果敢至诚，不当逼迫不得已。<br />
　　果而勿强。<br />
　　果敢，勿以为强兵坚甲，以侵凌人也。<br />
　　物壮则老，<br />
　　草木壮极则枯落，人壮极则衰老。言强者不可以久也。<br />
　　是谓不道，<br />
　　枯老者坐不行道。<br />
　　不道早已。<br />
　　不行道者早死。<br />
　　偃武第三十一<br />
　　夫佳兵者不祥之器，<br />
　　祥，善也。兵者，惊精神，浊和气，不善人之器也，不当修饰。<br />
　　物或恶之，<br />
　　兵动则有所害，故万物无有不恶之。<br />
　　故有道者不处。<br />
　　有道之人不处其国。<br />
　　君子居则贵左，<br />
　　贵柔弱也。<br />
　　用兵则贵右。<br />
　　贵刚强也。此言兵道与君子之道反，所贵者异#11也。<br />
　　兵者，不祥之器，非君子之器，<br />
　　非君子所贵重之器。<br />
　　不得已而用之，<br />
　　谓遭衰逢祸乱，欲加万民，乃用之自守。<br />
　　恬淡为上。<br />
　　不贪土地，不利人财宝#12。<br />
　　胜而不美，<br />
　　虽得胜不以为美利。<br />
　　而美之者，是乐杀人。<br />
　　善得胜者，是谓喜乐杀人。<br />
　　夫乐杀人者，则不可以得志於天下矣。<br />
　　为人君而乐杀人，此则不可使得志於天下。为人主必专制人性命，妄行诛戮也。<br />
　　故吉事尚左，<br />
　　左，生位也。<br />
　　凶事尚右。<br />
　　阴道主杀。<br />
　　偏将军处左，<br />
　　偏将军卑而居阳位。<br />
　　上将军处右，<br />
　　上将军尊而居右位，以其主杀矣。<br />
　　言以丧礼处之。<br />
　　上将军居右，主丧礼。丧礼尚右，死人贵阴也。<br />
　　杀人之众多，以悲哀泣之。<br />
　　伤己德薄，不能以道化民，而害无辜之民。<br />
　　战胜，则以丧礼处之。<br />
　　古者战胜，将军居丧主礼之位，素服而哭之。明君子贵德而贱兵，不得已而诛不祥也，心不乐之，比於丧也。知后世用兵不已，故悲而痛之矣。<br />
　　圣德第三十二<br />
　　道常无名。<br />
　　道能阴能阳，能弛能张，能存能亡，故无常名。<br />
　　朴虽小，天下不敢臣。<br />
　　道朴虽小，微妙无形，天#13下不敢有臣使道者。<br />
　　侯王若能守之，万物将自宾。<br />
　　侯王若能守，万物将自宾服，从於德化。<br />
　　天地相合，以降甘露，<br />
　　侯王动作能与天地相合，则天降甘露善瑞也。<br />
　　民莫之令而自均。<br />
　　天降甘露善瑞，则万物莫有教令之者，而皆自均调如一。<br />
　　始制有名，<br />
　　始，道也。有名，万物。道无名，能制於有名；无形，能制於有形。<br />
　　名亦既有，<br />
　　既，尽也。有名之物尽有情欲，叛道离德，故身毁辱。<br />
　　天亦将知之。<br />
　　人能法道行德，天亦将自知之。<br />
　　知之，所以不殆。<br />
　　天知之，则神明佑助，不复危殆。<br />
　　譬道之在天下，犹川谷之与江海。<br />
　　譬道在天下与人相应和，如川谷与江海之相流通。<br />
　　辩德第三十三<br />
　　知人者智，<br />
　　能知人好恶是智。<br />
　　自知者明。<br />
　　人能自知贤与不肖，是谓反听无声，内视无形，故为明也。<br />
　　胜人者有力，<br />
　　能胜人者，不过有威力。<br />
　　自胜者强。<br />
　　人能自胜，除去情欲，则天下无有能与争者，故强。<br />
　　知足者富，<br />
　　人能知足，则长保福禄，故为富。<br />
　　强行者有志。<br />
　　人能强立行善，则为有志於道，道亦有志於人。<br />
　　不失其所者久，<br />
　　人能自节养，不失其所受#14天之精气，则可以久。<br />
　　死而不亡者寿。<br />
　　目不妄视，耳不妄听，口不妄言，则无怨恶於天下，故得长寿也。<br />
　　任成第三十四<br />
　　大道泛兮，<br />
　　言道泛泛，若沉若浮，若有若无，视之不有，说之难殊。<br />
　　其可左右。<br />
　　道可左可右，无所不宜。<br />
　　万物恃之而生，<br />
　　恃，待也。万物皆待道而生。<br />
　　而不辞。<br />
　　道不辞谢而止。<br />
　　功成而不名有。<br />
　　有道不名其有功。<br />
　　爱养万物而不为主。<br />
　　道虽爱养万物，不如人主有所收取。<br />
　　常无欲，可名於小矣。<br />
　　道匿迹藏名，泊然无为，似若微小。<br />
　　万物归焉而不为主，<br />
　　万物皆归道受气也，道非如人主有所禁止。<br />
　　可名於大矣。<br />
　　万物横来横去，各使自在，故可右於大也。<br />
　　是以圣人终不为大，<br />
　　圣人法道，匿德藏名，不为满大。<br />
　　故能成其大。<br />
　　圣人以身率道，不言而化，万事修治，故能成其大。<br />
　　仁德第三十五<br />
　　执大象，天下往。<br />
　　执，守也。象，道也。圣人守大道，则天下万民移心归往也。治身，则天降神明，往来於己。<br />
　　往而不害，安平泰。<br />
　　万物归往而不伤害，则国家安宁而致太平矣。治身不害神明，则身体安而大寿。<br />
　　乐与饵，过客止。<br />
　　饵，美也。过客，一也。人能乐美於道，则一居止也。一者去盈而虚，忽处如过客。<br />
　　道之出口，淡乎其无味。<br />
　　道止出入於口淡然，非如五味，有酸咸甘苦辛。<br />
　　视之不足见，<br />
　　足，得也。道无形，非若五色有青黄赤白黑，可得见也。<br />
　　听之不足闻，<br />
　　道非若五音，有宫商角征羽，可得而闻也。<br />
　　用之不可既。<br />
　　既，尽也。谓用道治国，则国富民昌，治身则寿命延长，无有既尽之时也。<br />
　　微明第三十六<br />
　　将欲翕之，必固张之；<br />
　　先开张之，欲极其奢淫。<br />
　　将欲弱之，必固强之；<br />
　　先强大之，欲使遇祸害#15。<br />
　　将欲废之，必固兴之；<br />
　　先兴之者，欲使其骄奢至危。<br />
　　将欲夺之，必固与之。<br />
　　先与之者，歌极其贵心。<br />
　　是谓微明。<br />
　　此四事，其道微，其效明也。<br />
　　柔弱胜刚强。<br />
　　柔弱者久长，刚强者先亡。<br />
　　鱼不脱於渊，<br />
　　鱼脱於渊，谓去刚得柔，不可复制也。<br />
　　国之利器，不可以示人。<br />
　　利器者，谓权道也。治国权者，不可以示执事之臣也。治身道者，不可以示非其人也。<br />
　　为政第三十七<br />
　　道常无为，而无不为。<br />
　　道以无为为常。<br />
　　侯王若能守之，万物将自化。<br />
　　言侯王而能守道，万物将自化效於己也。<br />
　　化而欲作，吾将镇之以无名之朴。<br />
　　吾，身也。无名之朴，道也。万物以化效於己也，复欲作巧伪者，王侯当镇抚以道德。<br />
　　无名之朴，亦将不欲，不欲以静，<br />
　　言王侯镇抚以道德，化民亦将不欲，故当以清静道化。<br />
　　天下将自正。<br />
　　能如是者，天下将自正定也。<br />
　　道德真经注卷之二<br />
　　#1当然：原本作『知然』，据影宋本改。<br />
　　#2仁义不见：原本脱『不』，据影宋本加。<br />
　　#3邪文：影宋本作『为文』。<br />
　　#4以此：影宋本此句下有注文：此：今也。以今万物皆得道精气而生，动作起居，非道不然。<br />
　　#5不争：原本作『不矜』，据影宋本改。<br />
　　#6贯穿：原本作『由穿』，据影宋本改。<br />
　　#7无穷极：原本脱『无』，据影宋本加。<br />
　　#8欲取：此二字原脱，据影宋本加。<br />
　　#9强执教之：原本『之』后衍『人』字，据影宋本删。<br />
　　#10果敢：原本脱『果』，据影宋本加。<br />
　　#11所贵者异也：原脱『者异』，据影宋本加。<br />
　　#12不贪土地，不利人财宝：原本此处与下条注文雷同，据影宋本改。<br />
　　#13天下：『天』字原脱，据影宋本加。<br />
　　#14所受：原本作『所爱』，据影宋本改。<br />
　　#15遇祸害：原本作『过祸害』，据影宋本改。<br />
　　道德真经注卷之三<br />
　　河上公章句<br />
　　论德第三十八<br />
　　上德不德，<br />
　　上德谓太古无名号之君，德大无上，故言上德也。不德者，言不以德教民，因循自然，养人性命，其德不见，故言不德也。<br />
　　是以有德。<br />
　　言其德合於天地，和气游衍，民得以全也。<br />
　　下德不失德，<br />
　　下德谓号谥之君，德不及上德，故言下德也。不失德者，其德可见，其功可称也。<br />
　　是以无德。<br />
　　以有名号及其身故。<br />
　　上德无为<br />
　　言法道安静，无所改为也。<br />
　　而无以为。<br />
　　言无以名号为也。<br />
　　下德为之<br />
　　言为教令，施政事也。<br />
　　而有以为。<br />
　　言以为己取名号也。<br />
　　上仁为之<br />
　　上仁谓行仁之君，其七无上，故言上仁也。为之者，为仁恩也。<br />
　　而无以为，<br />

                    <br>
                        　　功成事立，无以执为。<br />
　　上义为之<br />
　　谓义以断害也。<br />
　　而有以为。<br />
　　动作以为己，杀人以为威#1，赋下以自奉也。<br />
　　上礼为之<br />
　　谓上礼之君，其礼无上，故言上礼。为之者，言为礼制度序威仪也。<br />
　　而莫之应，<br />
　　言礼华盛实衰，盛伪烦多，动则离道，不可得应也。<br />
　　则攘臂而仍之。<br />
　　言烦多不可应，上下怨争，故攘臂相仍引也。<br />
　　故失道而后德，<br />
　　言道衰而德化生也。<br />
　　失德而后仁，<br />
　　言德衰而仁爱见也。<br />
　　失仁而后义；<br />
　　言仁衰而义分明。<br />
　　失义而后礼。<br />
　　言义衰则施礼聘、行玉帛也。<br />
　　夫礼者，忠信之薄，<br />
　　言礼废本治末，忠信日以衰薄也。<br />
　　而乱之首。<br />
　　礼者，贱质贵文，故正直日以少，邪乱日以生。<br />
　　前识者，道之华，而愚之始。<br />
　　不知而言知为前识。此人失道之实，得道之华，人之愚暗之倡始。<br />
　　是以大丈夫处其厚，<br />
　　大丈夫谓得道之君也。处其厚者，谓处身於敦朴也。<br />
　　不处其薄，<br />
　　不处身违道，为世烦乱也。<br />
　　居其实，<br />
　　处忠信也。<br />
　　不居其华，<br />
　　不尚言也。<br />
　　故去彼取此。<br />
　　去彼华薄，取此实厚。<br />
　　法本第三十九<br />
　　昔之得一者，<br />
　　昔，往也。一，无为，道之子也。<br />
　　天得一以清，地得一以宁，<br />
　　言天得一，故能垂象清明。地得故能安静不动摇。<br />
　　神得一以灵，<br />
　　言神得一，故能变化无为。<br />
　　谷得一以盈，<br />
　　言谷得一，故能盈满不枯竭也。<br />
　　万物得一以生，<br />
　　言万物皆须道以生成也。<br />
　　侯王得一以为天下正。<br />
　　言侯王得一，故能为天下平正。<br />
　　其致之，<br />
　　致，戒也。谓下六事也#2。<br />
　　天无以清将恐裂，<br />
　　言天当以阴阳施张#3，昼夜更用，不可但欲安静无已时，恐发裂不为天也。<br />
　　地无以宁将恐发，<br />
　　言地当有高下刚柔，气节五行，不可但欲安静无已时，恐发泄不为地也。<br />
　　神无以灵将恐歇，<br />
　　言神当有王相死囚休废，不可但欲灵无已时，将恐灵歇不为神也。<br />
　　谷无以灵将恐竭，<br />
　　言谷当有盈缩虚实，不可但欲盈满无已时，将恐枯竭不为谷也。<br />
　　万物无以生将恐灭，<br />
　　言万物当随时生死，不可但欲生无已时，将灭亡不为物也。<br />
　　侯王无以贵高将恐蹶。<br />
　　言侯王当屈己以下於人，汲汲求贤，不可但欲贵高於人，将颠蹶失其位也。<br />
　　故贵必以贱为本，<br />
　　言又欲尊贵#4，当以薄贱为本。若禹稷躬稼，舜陶河滨，周公下白屋。<br />
　　高必以下为基。<br />
　　言必欲尊贵，当以下为本。基犹筑墙造功，因卑成高，下不坚固，后必倾危。<br />
　　是以侯王自谓孤寡不谷，<br />
　　孤寡喻孤独，不谷喻不能如车毂为众辐所凑也#5。<br />
　　此其以贱为本耶？<br />
　　言侯王至尊贵，能以孤寡自称。言以贱为本，以晓於人也。<br />
　　非乎。<br />
　　嗟欺之辞。<br />
　　故致数车无车，<br />
　　致，就也。言人就车数之，为辐、为轮、为毂、为举，无有名车者，故成为车。以喻王侯不以尊号自名，故能成其贵也。<br />
　　不欲碌碌如玉，落落如石。<br />
　　碌碌，喻少。落落，喻多。玉少故贵，石多故贱。言人不欲如玉为人所贵，如石为人所贱，当处其中。<br />
　　去用第四十<br />
　　反者道之动，<br />
　　反，本也。本者，道之所以动，动生万物，背之则亡。<br />
　　弱者道之用。<br />
　　柔弱者，道之所常用也，故能长久也。<br />
　　天下万物生之於有，<br />
　　万物皆从天地生，天地有形位，故言生於有。<br />
　　有生於无。<br />
　　天地神明，蜎飞蠕动，皆从道生，道无形，故言生於无也。此言本胜於华，弱胜於强，谦虚胜於盈满。<br />
　　同异第四十一<br />
　　上士闻道，勤而行之；<br />
　　上士闻道，自勤苦，竭力行之也？<br />
　　中士闻道，若存若亡；<br />
　　中士闻道，治身以长存，治国以太<br />
　　平，欣然而存之。退见财色荣誉，惑於情欲，而复亡之矣。<br />
　　下士闻道，大笑之。<br />
　　下士贪狠多欲，见道柔弱，谓之恐惧。见道质朴，谓之鄙陋。故大笑之矣。<br />
　　不笑，不足以为道。<br />
　　不为下士所笑，不足以多为道。<br />
　　故建言有之：<br />
　　建，设也。设言以有道当如下句也。<br />
　　明道若昧，<br />
　　明道之人，若暗昧无所见知也。<br />
　　进道若退，<br />
　　进取道者，若退不及。<br />
　　夷道若类，<br />
　　夷，平也。大道之人不自殊别，若多比类。<br />
　　上德若谷，<br />
　　上德之人，若深谷不耻垢浊也。<br />
　　大白若辱，<br />
　　大洁白之人，若污辱，不自彰显。<br />
　　广德若不足，<br />
　　德行广大之人，若顽愚不足。<br />
　　建德若偷，<br />
　　建设道德之人，若可偷引，使空虚也。<br />
　　质真若渝。<br />
　　质朴之人，若五色有渝浅不明。<br />
　　大方无隅，<br />
　　大方正之人，无委曲康隅。<br />
　　大器晚成，<br />
　　大器之人，若九鼎瑚琏，不可卒成。<br />
　　大音希声，<br />
　　大音犹雷霆#6，待时而动，喻常爱气希言也。<br />
　　大象无形。<br />
　　大法象之人，质朴无形容。<br />
　　道隐无名，<br />
　　道潜隐伏，人无能指名。<br />
　　夫唯道，善贷且成。<br />
　　成，就也。言道善禀贷人精气，且成就之。<br />
　　道化第四十二<br />
　　道生一，<br />
　　道始所生者一也。<br />
　　一生二，<br />
　　一生阴与阳。<br />
　　二生三，<br />
　　阴阳生和、清、浊三气#7，分为天、地、人也。<br />
　　三生万物。<br />
　　天、地、人共生万物也。天施地化，人长养之。<br />
　　万物负阴而抱阳，<br />
　　万物无不背阴而向阳，回心而就日者也。<br />
　　冲气以为和。<br />
　　万物之中皆有元气，得以和柔，若胸中有藏，骨中有髓，草木中有空虚，和气潜通，故得长生也。<br />
　　人之所恶，唯孤寡不谷，而王公以为称。<br />
　　孤寡不谷者，不祥之名也，而王公以为称，处谦卑，法空虚和柔也。<br />
　　故物或损之而益，<br />
　　引之不得，推之必还。<br />
　　或益之而损。<br />
　　夫增高者致崩，贪富贵者致患。<br />
　　人之所教，<br />
　　谓众人所教，去弱为强，去柔为刚。<br />
　　我亦教之。<br />
　　言我教众人#8，去强为弱，去刚为柔也。<br />
　　强梁者，不得其死。<br />
　　强梁者，为不信玄妙，背叛道德#9，不从经教，尚势任力也。云不得其死者，谓为天所绝#10，兵刃所加，王法所杀，不得以寿命死。<br />
　　吾将以为教父。<br />
　　父，始也。老子以强梁之人为教戒之始也。<br />
　　偏用第四十三<br />
　　天下之至柔，驰骋天下之至坚。<br />
　　至柔者，水。至刚者，金石。水能贯坚入刚，无所不通。<br />
　　无有入於无间。<br />
　　夫言无有者，道也。道无形质，故能出入无间，通於神明，济於群生也。<br />
　　吾是以知无为之有益。<br />
　　吾见道之无为，而万物自化成也，是以知无为之有益於人。<br />
　　不言之教，<br />
　　法道不言#11，师之於身。<br />
　　无为之益，<br />
　　法道无为，治身则有益於精神，治国则有益於万民，不劳烦也。<br />
　　天下希及之。<br />
　　天下，人主也。希能有及道之无为。无为之治，治身治国也。<br />
　　立戒第四十四<br />
　　名与身孰亲？<br />
　　名遂身必退也。<br />
　　身与货孰多？<br />
　　财多则害身也。<br />
　　得与亡孰病？<br />
　　好於利则病於行也。<br />
　　甚爱必大费，<br />
　　甚爱色者，费精神也；甚爱财者，遇祸患也。所爱者少，所亡者多，故言大费者也。<br />
　　多藏必厚亡。<br />
　　生多藏於府库，死多藏於丘墓。生有攻劫之忧，死有掘发之息。<br />
　　知足不辱，<br />
　　知足之人，绝利去欲，不辱於身。<br />
　　知止不殆，<br />
　　知可止则须止，乃财利不累於身心，声色不乱於耳目，则终身不危殆。<br />
　　可以长久。<br />
　　人能知於止足，则福禄在於己。治身者神不劳，治国者民不扰，故能长久。<br />
　　洪德第四十五<br />
　　大成若缺，<br />
　　谓道德大成之君。若缺者，灭名藏誉，如毁缺不备。<br />
　　其用不弊；<br />
　　其用心如此，则无弊尽之时。<br />
　　大盈若冲，<br />
　　谓道德大盈满之君。如冲者，贵不敢骄，富不敢奢。<br />
　　其用不穷。<br />
　　其用心如此，则无穷尽时。<br />
　　大直若屈，<br />
　　大直谓#12修道法度正直如一也。如屈者，不与俗人争，如可#13屈折也。<br />
　　大巧若拙，<br />
　　大巧谓多才衍也。如拙者，亦不敢见其能。<br />
　　大辩若讷。<br />
　　大辩者，智无疑。如讷者，口无辞。<br />
　　躁胜寒，<br />
　　胜，极也。春夏，阳气躁疾於上，万物盛大。极则寒，寒则零落散亡也，言人不当刚躁也。<br />
　　静胜热，<br />
　　秋冬，万物静於黄泉之下。极则热，热者生之源也。<br />
　　清静以为天下正。<br />
　　能清能静，则为天下之长，持正则无终已时也。<br />
　　俭欲第四十六<br />
　　天下有道，<br />
　　谓人主有道。<br />
　　却走马以粪；<br />
　　粪者，粪田也。兵甲不用，却走马以治农田也。治身者却阳精，以粪其身也。<br />
　　天下无道，<br />
　　谓人主无道也。<br />
　　戎马生於郊。<br />
　　战伐不止，戎马生於郊境之上，久不还。<br />
　　罪莫大於可欲，<br />
　　好色淫欲。<br />
　　祸莫大於不知足，<br />
　　富贵不能自知禁止。<br />
　　咎莫大於欲得。<br />
　　欲得人物利且贪也。<br />
　　故知足之足，<br />
　　守真根也。<br />
　　常足矣。<br />
　　谓无有欲心。<br />
　　鉴远第四十七<br />
　　不出户，以知天下；<br />
　　圣人不出户以知天下者，以己身知人身，以己家知人家，所以见天下也。<br />
　　不窥牖，见天道。<br />
　　天道与人道同，天人相通，精气相贯。人君清静，天气自正；人君多欲，天气烦浊。吉凶利害，皆由於己者也。<br />
　　其出弥远，其知弥少。<br />
　　谓去其家观人家，去其身观人身，所观益远，所见益少。<br />
　　是以圣人不行而知，<br />
　　圣人不上天，不入渊，能知天下者，以心知之也。<br />
　　不见而名，<br />
　　上好道，下好德；上好武，下好力。圣人原小而知大，察内而知外也。<br />
　　不为而成。<br />
　　上好无为，则下无事，家给人足，万物自化也。<br />
　　忘知第四十八<br />
　　为学日益，<br />
　　学谓政教礼乐之学也#14。日益者，情欲文饰日以益多。<br />
　　为道日损。<br />
　　道谓自然之道。日损者，情欲文饰日以销损。<br />
　　损之又损，<br />
　　损之，损情欲也。又损之者，所以渐去之也。<br />
　　以至於无为，<br />
　　当恬淡如婴儿，无所造为。<br />
　　无为而无不为。<br />
　　情欲断绝，德与道合，则无所不施，无所不为也。<br />
　　取天下常以无事，<br />
　　取，治也。治天下当以无事，不当劳烦也。<br />
　　及其有事，不可以取天下。<br />
　　及其好有事，则政教烦，民不安，故不足以治天下。<br />
　　任德第四十九<br />
　　圣人无常心，<br />
　　圣人重改更，贵因循，若似无心也。<br />
　　以百姓心为心。<br />
　　百姓心之所便，因而从之。<br />
　　善者吾善之，<br />
　　百姓为善，圣人因而善之。<br />
　　不善者吾亦善之，<br />
　　百姓虽有不善者，圣人化之使善也。<br />
　　德善。<br />
　　百姓德化，圣人为善。<br />
　　信者吾信之，<br />
　　百姓为信，圣人因而信之。<br />
　　不信者吾亦信之，<br />
　　百姓为不信，圣人化之使信也。<br />
　　德信。<br />
　　百姓德化，圣人为信。<br />
　　圣人在天下怵怵，<br />
　　圣人在天下怵怵，常恐惧富贵，不敢骄奢。<br />
　　为天下浑其心。<br />
　　言圣人为天下百姓浑浊其心，若愚暗不通。<br />
　　百姓皆注其耳目，<br />
　　注，用也。百姓皆用其耳目为圣人视聪也。<br />
　　圣人皆孩之。<br />
　　圣人爱念百姓如婴孩赤子，长养之而不责望其报。<br />
　　贵生第五十<br />
　　出生入死，<br />
　　出生，谓情欲出於五内，魂定魄静，故生也。入死，谓情欲入胸臆，精神劳惑，故死也。<br />
　　生之徒十有三，死之徒十有三，<br />
　　言生死之类各十有三，谓九窍四关也。其生也，目不妄视，耳不妄听，鼻不妄香臭，口不妄言味，手不妄持，足不妄行，精不妄施。其死反是。<br />
　　人之生，动之死地十有三。<br />
　　人之求生，动作反之，十有三死地也。<br />
　　夫何故？<br />
　　问何故动之死地也。<br />
　　以其生生之厚也。<br />
　　所以动之死地也，以其求生太厚，违道忤天，妄行於己。<br />
　　盖闻善摄生者，<br />
　　摄，养也。<br />
　　陆行不遇兕虎，<br />
　　自然远避，害不干也。<br />
　　入军不被甲兵，<br />
　　不好战以杀人。<br />
　　兕无所投其角，虎无所措其爪，兵无所容其刃。<br />
　　养生之人，虎兕无由伤，兵刃无从加也。<br />
　　夫何故？<br />
　　问虎兕兵甲何故不害之。<br />
　　以其无死地。<br />
　　以其不犯十三之死地。言神明营护之，兵兕不敢害。<br />
　　养德第五十一<br />
　　道生之，<br />
　　道生万物。<br />
　　德畜之，<br />
　　德，一也。一主#15布气，而畜养。<br />
　　物形之，<br />
　　一为万物设形象也。<br />
　　势成之。<br />
　　一为万物作寒暑之势以成之。<br />
　　是以万物莫不尊道而贵德。<br />
　　道德所为，莫不尽惊动而尊敬。<br />
　　道之尊，德之贵，夫莫之命，而常自然。<br />
　　道一不命召万物，而常自然应之如影响。<br />
　　故道生之，德畜之，长之育之，成之熟之，养之覆之。<br />
　　道生於万物，非但生而已，乃复长养、成熟#16、覆育，全其性命。人君治国治身，亦当如是也。<br />
　　生而不有，<br />
　　道生万物，不有所取以为利用。<br />
　　为而不恃，<br />
　　道所施为，不恃望其报也。<br />
　　长而不宰，<br />
　　道长养万物，不宰害以为利。<br />
　　是谓玄德。<br />
　　道之所行恩德，玄暗不可得见。<br />
　　归元第五十二<br />
　　天下有始，<br />

                    <br>
                        　　始者，道也。<br />
　　以为天下母。<br />
　　道为天下万物之母也。<br />
　　既知其母，复知其子；<br />
　　子，一也。既知道已，当复知一。<br />
　　既知其子，复守其母，<br />
　　既知其一，当复守道，反无为也。<br />
　　没身不殆。<br />
　　不危殆也。<br />
　　塞其兑，<br />
　　兑，目也。目不妄视。<br />
　　闭其门，<br />
　　门，口也。使口不妄言。<br />
　　终身不勤。<br />
　　人当塞目不妄视，闭口不妄言，则身不勤苦。<br />
　　开其兑，<br />
　　开其目，视情欲。<br />
　　济其事，<br />
　　济，益也。益情欲之事。<br />
　　终身不救。<br />
　　祸乱成也。<br />
　　见小曰明，<br />
　　萌牙未动，祸乱未见为小，昭然独见为明。<br />
　　守柔曰强。<br />
　　守柔弱曰以强大也。<br />
　　用其光，<br />
　　用其目光於外，视时世之利害也。<br />
　　复归其明。<br />
　　言复反其光明於内，无使精神泄也。<br />
　　无遗身殃，<br />
　　内视全神，不为漏失。<br />
　　是谓习常。<br />
　　人能行此，是谓习修常道。<br />
　　益证第五十三<br />
　　使我介然有知，行於大道。<br />
　　介，大也。老子疾时王不行大道，故设言：使我介然有知於政事，我则行於大道，躬行无为之化也。<br />
　　唯施是畏。<br />
　　唯，独也。独畏有所施为失道意。欲赏善恐#17伪善生，欲信#18忠恐诈忠起也。<br />
　　大道甚夷，<br />
　　夷，平易也。<br />
　　而民好径。<br />
　　径，邪不平正也。大道甚平易，而民好从邪径也。<br />
　　朝甚除，<br />
　　高台榭，宫室修。<br />
　　田甚芜，<br />
　　农事废，不耕治而失时也。<br />
　　仓甚虚，<br />
　　五谷伤害，国无储也。<br />
　　服文彩，<br />
　　好伪饰，贵外华。<br />
　　带利剑，<br />
　　尚刚强，武且奢。<br />
　　厌饮食，财货有余，<br />
　　多嗜欲，无足时也。<br />
　　是谓盗夸。<br />
　　百姓不足而君有余者，是由劫盗以致。服饰持行夸人，不知身死家破，亲戚并随也。<br />
　　盗夸非道也哉。<br />
　　君所行如是，此非道。复言也哉者，伤痛之辞。<br />
　　修观第五十四<br />
　　善建者不拔，<br />
　　建，立也。善以道立身立国者，不可得引而拔之。<br />
　　善抱者不脱，<br />
　　善以道抱精神者，终不可拔引解脱。<br />
　　子孙祭祀不辍。<br />
　　为人子孙能修道如是，长生不死，世世以久，祭祀先祖宗庙无绝时。<br />
　　修之於身，其德乃真；<br />
　　修道於身，爱气养神，益寿延年。其德如是，乃为真人也。<br />
　　修之於家，其德乃余；<br />
　　修道於家，父慈子孝，兄友弟顺，夫信妻正。其德如是，乃有余庆及於来世子孙也。<br />
　　修之於乡，其德乃长；<br />
　　修道於乡，尊敬长老，爱养幼少，教诲愚鄙。其德如是，乃无不覆及也。<br />
　　修之於国，其德乃丰；<br />
　　修道於国，则君圣臣忠，仁义自生，礼乐自兴，政平无修。其德如是，乃为丰厚也。<br />
　　修之於天下，其德乃普。<br />
　　人主修道於天下，不言而化，不教而治，下之应上如影响。其德如是，乃可以为普博也。<br />
　　故以身观身，<br />
　　以修道之身观不修道之身，孰亡孰存也。<br />
　　以家观家，<br />
　　以修道之家观不修道之家也。<br />
　　以乡观乡，<br />
　　以修道之乡观不修道之乡。<br />
　　以国观国，<br />
　　以修道之国观不修道之国。<br />
　　以天下观天下，<br />
　　以修道之主观不修道之主也。<br />
　　吾何以知天下之然哉？以此。<br />
　　老子言：我何以知天下修道昌，背道亡？以此五事观而知之。<br />
　　玄符第五十五<br />
　　含德之厚，<br />
　　谓含怀进德之厚者。<br />
　　比於赤子。<br />
　　神明保佑含德之人，若父母之於赤子也。<br />
　　毒虫不螫，<br />
　　蜂虿蛇虫兀不螫。<br />
　　猛兽不据，攫鸟不搏。<br />
　　赤子不害於物，物不害之。故太平之世，人无贵贱，皆有仁心。有刺之物，还反其本；有毒之虫，不伤於人。<br />
　　骨弱筋柔而握固，<br />
　　赤子筋骨柔弱，而持物坚固，以其意专而心不移也。<br />
　　未知牝牡之合而峻作，精之至也。<br />
　　赤子未知男女之合会而阴作怒者，由精气多之所致。<br />
　　终日号而嗌不嘎，和之至。<br />
　　赤子从朝至暮啼号，声不变易者，和气多所致也。<br />
　　知和曰常，<br />
　　人能知和气之柔弱有益於人者，则为知道之常也。<br />
　　知常曰明，<br />
　　人能知道之常行，则日以明达於玄妙。<br />
　　益生曰祥，<br />
　　祥，道#19也。言益生欲自生，日以长大也。<br />
　　心使气曰强。<br />
　　心当专一和柔，而神气实内，故形柔。而反使妄有所为，则和气去於中，故形体日以刚强。<br />
　　玄德第五十六<br />
　　物壮则老，谓之不道，<br />
　　万物壮极则枯老也，老则不得道也。<br />
　　不道早已。<br />
　　不得道者，早已死亡。<br />
　　知者不言，<br />
　　知者贵於行道，不贵於言。<br />
　　言者不知。<br />
　　多言多患，驷不及舌。<br />
　　塞其兑，闭其门，<br />
　　塞闭之者，欲绝其源。<br />
　　挫其锐，<br />
　　情欲有所锐为者，当念道无为以挫止之。<br />
　　解其纷，<br />
　　纷，结恨不休也。当念道之淡薄以解释。<br />
　　和其光，<br />
　　虽有独见之明，当和之使暗昧，不使曜乱。<br />
　　同其尘，<br />
　　不当自殊别也。<br />
　　是谓玄同。<br />
　　玄，天也。人能行此上事，是谓与天同道。<br />
　　故不可得而亲，<br />
　　不以荣誉为乐，同立而哀。<br />
　　亦不可得而疏；<br />
　　志静无欲，与人无怨。<br />
　　不可得而利，<br />
　　身不欲富贵，口不欲五味。<br />
　　亦不可得而害；<br />
　　不与贪争利，不与勇争气。<br />
　　不可得而贵，<br />
　　不为乱世主，不处暗君位。<br />
　　亦不可得而贱，<br />
　　不以乘权而骄，不以失志为屈。<br />
　　故为天下贵。<br />
　　其德如此，天子不得臣，诸侯不得屈，与世浮沉，容身避害，故为天下之贵。<br />
　　以正治国，<br />
　　以，至也。天使正身之人，使至有国也。<br />
　　以奇用兵，<br />
　　奇，诈也。天使诈伪之人，使用兵也。<br />
　　以无事取天下。<br />
　　以无事无为之人使取天下，为之主。<br />
　　吾何以知天下之然哉？以此。<br />
　　此，今也。老子言：何以知天意然哉？以今日所见知之也。<br />
　　淳风第五十七<br />
　　天下多忌讳，而民弥贫。<br />
　　天下谓人主也。忌讳者，防禁也。令烦则奸生，禁多则下诈，相殆故贫。<br />
　　民多利器，国家滋昏。<br />
　　利器者，权也。民多权，则视者眩於目，听者惑於耳，上下不亲，故国家昏乱。<br />
　　人多技巧，奇物滋起。<br />
　　人谓人君、百里诸侯也。多#20技巧，谓刻画宫观，雕琢章服。奇物滋起，下则化上，饰金镂玉，文绣采色，日<br />
　　以滋甚也。<br />
　　法物滋彰，盗贼多有。<br />
　　法物，好物也。珍好之物滋生彰着，则农事废，饥寒近至，故盗贼多有。<br />
　　故圣人云：我无为而民自化，<br />
　　圣人言：我修道承天，无所改作，而民自化成。<br />
　　我好静而民自正，<br />
　　圣人言：我好安静，不言不教，民皆自忠正也。<br />
　　我无事而民自富，<br />
　　无摇役征召之事，民安其业，故皆自富也。<br />
　　我无欲而民自朴，<br />
　　我常无欲，去华文，微服饰，民则随我质朴。<br />
　　我无情而民自清。<br />
　　圣人言：我修道守真#21，绝去六情，而民随我而清。<br />
　　顺化第五十八<br />
　　其政闷闷，<br />
　　其政弘大，闷闷昧昧，似若不明。<br />
　　其民醇醇；<br />
　　政教弘大，故民醇醇富厚，相亲睦也。<br />
　　其政察察，<br />
　　其政教疾隐，言决於口，听决於耳也。<br />
　　其民缺缺。<br />
　　政教烦疾，民不聊生，故缺缺日以疏薄。<br />
　　祸兮，福之所倚；<br />
　　倚，因也。夫福因祸而生#22，人能遭祸而悔过责己，修善行道，则祸去福来。<br />
　　福兮，祸之所伏。<br />
　　祸伏匿於福中，人得福而为骄恣，则福去祸来。<br />
　　孰知其极？<br />
　　祸福更相生#23，孰能知其穷极也。<br />
　　其无正。<br />
　　无，不也。谓人君不正其身，其无国#24也。<br />
　　正复为奇，<br />
　　奇，诈也。人君不正，虽正复化下为诈。<br />
　　善伏为訞。<br />
　　善人皆复化上为訞祥也。<br />
　　人之迷，其固日久。<br />
　　言人君迷惑失正以来，其日固久。<br />
　　是以圣人方而不割，<br />
　　圣人行方正者，欲以率下，不以割截人。<br />
　　廉而不害，<br />
　　圣人廉清，欲以化民，不以伤害人也。今则不然，正己以害人也。<br />
　　直而不肆，<br />
　　肆，申也。圣人虽直，曲己从人，不自申也。<br />
　　光而不耀。<br />
　　圣人虽有独见之明，常如暗昧，不以耀乱人。<br />
　　守道第五十九<br />
　　治人<br />
　　谓人君欲治理人民。<br />
　　事天，<br />
　　事，用也。当用天道，顺四时。<br />
　　莫若啬。<br />
　　啬，爱也。治国者当爱民财，不为奢泰。治身者当爱精气，而不为放逸。<br />
　　夫唯啬，是谓早服。<br />
　　早，先也。服，得也。夫独爱民财，爱精气，则能先得天道也。<br />
　　早服谓之重积德。<br />
　　先得天道，是谓重积德於己也。<br />
　　重积德则无不克，<br />
　　克，胜也。重积德於己，则无不胜。<br />
　　无不克则莫知其极，<br />
　　无不克胜，则莫有知己德之穷极。<br />
　　莫知其极，可以有国。<br />
　　莫知己德有极，则可以有社稷，为民致福。<br />
　　有国之母，可以长久。<br />
　　国身同也。母，道也。人能保身中之道，使精气不劳，五神不苦，则可以长久。<br />
　　是谓深根固蒂，<br />
　　人能以气为根，以精为蒂，如树根不深则拔，蒂不坚则落。言当深藏其气，固守其精，使无漏泄。<br />
　　长生久视之道。<br />
　　深根固蒂者，乃长生久视之道。<br />
　　道德真经注卷之三<br />
　　#1杀人：原本作『救人』，据影宋本改。<br />
　　#2六事：原本作『五事』，据影宋本改。<br />
　　#3以阴阳：影宋本作『有阴阳。<br />
　　#4尊贵：原本作『贵贵』，据影宋本改。<br />
　　#5如车：此二字原脱，据影宋本加。<br />
　　#6犹：原本作『独』，据影宋本改。<br />
　　#7和、清、浊三气：原本作『和气清浊三气』，前一『气』字衍，据S.3926 删。<br />
　　#8我教众人：『教』字原脱，据影宋本加。<br />
　　#9背叛：原本作『皆叛』，据影宋本改。<br />
　　#10为天所绝：『为』字原脱，据影宋本加。<br />
　　#11法道不言：原作『道法不言』，据影宋本改。<br />
　　#12谓：原本作『若』，据影宋本改。<br />
　　#13如可屈折：『可』原作『何』，据影宋本改。<br />
　　#14学谓政教礼乐之学也：句首『学』字原脱，据影宋本加。<br />
　　#15一主布气：『主』原作『生』，据影宋本改。<br />
　　#16熟：原本作『就』，据影宋本改。<br />
　　#17恐伪善生：『恐』原脱，据S.3926 加。<br />
　　#18信：原本作『性』，据影宋本改。<br />
　　#19道：影宋本作『长』。<br />
　　#20多技巧：原本『多』后衍『招』字，据影宋本删。<br />
　　#21修道真：影宋本作『修道守真』。<br />
　　#22福因祸而生：原本作『祸因福而生』，据影宋本改。<br />
　　#23相生：『生』字原脱，据影宋本加。<br />
　　#24其无国：原本作『其无正』，据影宋本改。<br />
　　道德真经注卷之四<br />
　　河上公章句<br />
　　居位第六十<br />
　　治大国，若烹小鲜。<br />
　　鲜，鱼也，烹小鱼不去肠，不去鳞，不敢挠，恐其糜也。治国烦则下乱，治身烦则精散。<br />
　　以道莅天下，其鬼不神。<br />
　　以道德居位莅天下，则鬼不敢见其精神以犯人#1。<br />
　　非其神不伤人，圣人亦不伤人。<br />
　　非鬼神不能伤害於人，以圣人在位，不敢伤人，故鬼神不敢干人。<br />
　　夫两不相伤，<br />
　　鬼与圣人俱不相伤。<br />
　　故德交归焉。<br />
　　夫两不相伤，人得治於阳，鬼得治於阴，人得全人性命，鬼得保其精神，故交归焉。<br />
　　谦德第六十一<br />
　　大国者下流，<br />
　　治大国如江海者下流，不逆细微。<br />
　　天下之交，<br />
　　大国，天下之士民之所交会。<br />
　　天下之牝。<br />
　　牝者，阴类也。柔谦和而不倡也。<br />
　　牝常以静胜牡，<br />
　　女所以能屈於男，阴胜阳#2，以安静不先求之。<br />
　　以静为下。<br />
　　阴道以安。<br />
　　故大国以下小国，则取小国；<br />
　　能谦下之，则常有之。<br />
　　小国以下大国，则聚大国。<br />
　　此言国无小大，能执谦畜人，则无过生。<br />
　　故或下以取，或下以聚。<br />
　　下者谓大国以下小国。小国以下大国，更以义相取也。<br />
　　大国不过欲兼畜人，<br />
　　大国不失下，则兼并小国而牧畜之。<br />
　　小国不过欲入事人。<br />
　　欲为臣仆。<br />
　　夫两者各得其所欲，故大者宜为下。<br />
　　大国小国各欲得其所欲，大国尤宜谦下也。<br />
　　为道第六十二<br />
　　道者，万物之奥，<br />
　　奥，藏也。道以万物之藏，无所不容也。<br />
　　善人之宝，<br />
　　善人以道，为身之宝，不敢违也。<br />
　　不善人之所保。<br />
　　道者，不善人之所保倚也。遭患逢急，犹能知自悔卑柔也。<br />
　　美言可以市，<br />
　　美言可以市者，夫市交易而退，不相宜售善言美语，求者欲疾得，卖者欲疾售。<br />
　　尊行可以加人。<br />
　　加，别也。人有尊贵之行，可以别异於凡人，未足以尊道。<br />
　　人之不善，何弃之有？<br />
　　人虽不善，当以道化之。盖三皇之前，无有弃民，德化淳也。<br />
　　故立天子，置三公，<br />
　　欲使教化不善之人。<br />
　　虽有拱璧以先驷马，不如坐进此道。<br />
　　虽有美玉，以先驷马而至，不如坐进此道也。<br />
　　古之所贵此道者，何不日求以得，<br />
　　古之所以贵此道者，不日日远行求索，近得之於身。<br />
　　有罪以免耶？<br />
　　有罪者谓遭乱世，暗君妄行刑诛，修道则可以解死厄，免於众耶。<br />
　　故为天下贵。<br />
　　道德洞远，无不覆济，全身治国，恬然无为，故可以为天下贵。<br />
　　恩始第六十三<br />
　　为无为，<br />
　　因成修故，无所改作。<br />

                    <br>
                        　　事无事，<br />
　　预设备，除烦省事。<br />
　　味无味。<br />
　　深思远虑，味道意也。<br />
　　大小多少，<br />
　　陈其戒令也。欲大反小，欲多反少，自然之道也。<br />
　　报怨以德。<br />
　　修道行善，绝祸於未萌也。<br />
　　图难於其易，<br />
　　欲图难事#3，当於易时未及成也。<br />
　　为大於其细。<br />
　　欲为大事，必作於小，祸乱从小来也。<br />
　　天下难事必作於易，天下大事必作於细。是以大人终不为大，<br />
　　处谦虚也。<br />
　　故能成其大。<br />
　　天下共归之也。<br />
　　夫轻诺必寡信，<br />
　　不重言也。<br />
　　多易必多难。<br />
　　不慎患也。<br />
　　是以圣人犹难之，<br />
　　圣人动作举事，犹进退重难之，欲塞其故源也。<br />
　　故终无难。<br />
　　圣人终身无患难之事，由避害深也。<br />
　　守微第六十四<br />
　　其安易持，<br />
　　治身治国，安静者易守持。<br />
　　其未兆易谋，<br />
　　情欲祸患，未有形兆时，易谋止也。<br />
　　其脆易破，<br />
　　祸乱未至萌，情欲未见於色，如脆弱易破除也。<br />
　　其微易散。<br />
　　其未彰着，微小易散去也。<br />
　　为之於未有，<br />
　　欲有所为，当於未有萌芽之时，塞其端。<br />
　　治之於未乱。<br />
　　治身治国，於未乱之时，当预闭其门。<br />
　　合抱之木，生於毫末；<br />
　　从小成大。<br />
　　九层之台，起於累土；<br />
　　从卑至高。<br />
　　千里之行，始於足下。<br />
　　从近至远。<br />
　　为者败之，<br />
　　有为於事，废於自然；有为於义，废於仁，有为於色，废於精神也。<br />
　　执者失之。<br />
　　执利遇患，执道全身，坚持不得，推让还及。<br />
　　圣人无为，故无败；<br />
　　圣人不为文华，不为己利，不为残贼，故无坏败。<br />
　　无执，故无失。<br />
　　圣人有德以教愚，有财以与贫，无所执藏，故无所失於人。<br />
　　民之从事，常於几成而败之，<br />
　　从，为也。民之为事，常於功德几成而贪位好名，而奢泰盈满，而自败之也。<br />
　　慎终如始，则无败事。<br />
　　终当如始，不致懈怠。<br />
　　是以圣人欲不欲#4，<br />
　　圣人欲人所不欲也。人欲彰显，圣人欲韬光；人欲文饰，圣人欲质朴；人欲於色，圣人欲於德。<br />
　　不贵难得之货；<br />
　　圣人不眩晃为服玩，不贱石贵玉也。<br />
　　学不学，<br />
　　圣人学人所不能学。人学智诈，圣人学自然；人学治世，圣人学治身守道真也。<br />
　　复众人之所过。<br />
　　众人学问皆反也，过本为末#5，过实为华。复之者，使反本实者也。<br />
　　以辅万物之自然，<br />
　　教人反本实者，欲以辅助万物自然之性#6。<br />
　　而不敢为。<br />
　　圣人动作因循，不敢有所造为，恐离本也。<br />
　　淳德第六十五<br />
　　古之善为道者，<br />
　　说古之善以道治身及治国者。<br />
　　非以明民，<br />
　　不以道教民明智巧诈也。<br />
　　将以愚之。<br />
　　将以道德教民，使质朴不诈伪。<br />
　　民之难治，以其智多。<br />
　　民之不可治理者，以其智太多，必为巧伪。<br />
　　以智治国，国之贼；<br />
　　使智惠之人理国之政事，必远道德，妄作祸福，而为国之贼也。<br />
　　不以智治国，国之福。<br />
　　不使智惠之人治国之政事，则民守正直，不为邪饰，上下相亲，君臣同力，故为国之福也。<br />
　　知此两者，亦楷式。<br />
　　两者谓智不智也。常能知智者贼，不智者福，是治身治国之法式也。<br />
　　常知楷式，是谓玄德。<br />
　　玄，天也。能知治身治国之法式，是谓与天同德也。<br />
　　玄德深矣远矣，<br />
　　玄德之人深不可测，远不可极也。<br />
　　与物反矣，<br />
　　玄德之人与万物反异，万物欲益己，玄德欲施与人也。<br />
　　然后乃至大顺。<br />
　　玄德与万物反异，故能至大顺。大顺者，天理也。<br />
　　后己第六十六<br />
　　江海所以能为百谷王者，以其善下之，<br />
　　江海以卑下，故众流归之，若民归就於王也。<br />
　　故能为百谷王。<br />
　　直以就下，故能为百谷王。<br />
　　是以圣人欲上民，<br />
　　欲在民之上也。<br />
　　必以言下之；<br />
　　法江海，处谦虚。<br />
　　欲先民，<br />
　　欲在民之前也。<br />
　　必以身后之。<br />
　　先人而后己也。<br />
　　是以圣人处民上而不重，<br />
　　圣人在民上为主，不以尊贵虐下，故民戴仰，不以为重。<br />
　　处前而民不害，<br />
　　圣人在民前，不以光明蔽后，民亲之若父母，无有伤害之心。<br />
　　是以天下乐推而不厌。<br />
　　圣人恩深爱厚，视民如赤子，故天下乐共推进以为主，无有厌之也。<br />
　　以其不争，<br />
　　天下无厌圣人之时，是由圣人不与人争先后也。<br />
　　故天下莫能与之争。<br />
　　言人皆争於有为，无有争於无为也。<br />
　　三宝第六十七<br />
　　天下皆谓我大，似不肖。<br />
　　老子言：天下皆谓我德大，我则佯愚似不肖。<br />
　　夫唯大，故似不肖。<br />
　　夫自名德大者，为身之害，故佯愚似若不肖。无所分别，无所割截，不贱人而自贵。<br />
　　若肖久矣，<br />
　　肖，善，谓辩惠也。若大辩惠之人，身自高贵，行察察之政，所从来久矣。<br />
　　其细也夫。<br />
　　言辩惠者唯如小人，非长者。<br />
　　我有三宝，持而保之：<br />
　　老子言：我有三宝，抱持而保倚之。<br />
　　一曰慈，<br />
　　爱百姓如赤子。<br />
　　二曰俭，<br />
　　赋敛若取之於己也。<br />
　　三曰不敢为天下先。<br />
　　执谦退，不为倡始也。<br />
　　夫慈，故能勇；<br />
　　先以仁慈，故乃勇於忠孝。<br />
　　俭，故能广；<br />
　　天子身能节俭，故民日用广矣。<br />
　　不敢为天下先，故能成器长。<br />
　　成器长谓得道人也。我能为道人之长也。<br />
　　今舍其慈且勇，<br />
　　今世人舍慈仁，但为勇武。<br />
　　舍其俭且广，<br />
　　舍其俭约，但为奢泰。<br />
　　舍其后且先；<br />
　　舍其后己，但务先人。<br />
　　死矣。<br />
　　所行如此，动入死道。<br />
　　夫慈，以战则胜，以守则固。<br />
　　夫慈仁者，百姓亲附，并心一意，故以战则胜敌，以守卫则坚固。<br />
　　天将救之，以善以慈卫之。<br />
　　天将救助善人，必与慈仁之性，使能自营助也。<br />
　　配天第六十八<br />
　　古之善为士者不武，<br />
　　言贵道德不好武力。<br />
　　善战者不怒，<br />
　　善以道战者，禁邪於心胸，绝祸於未萌，无所诛怒也。<br />
　　善胜敌者不与争，<br />
　　善以道胜敌者，附近以仁，来远以德，不与敌争而敌自服。<br />
　　善用人者为下。<br />
　　善用人自辅者，当为人执谦下。<br />
　　是谓不争之德，<br />
　　谓上为之下也#7。是乃不与人争斗，乃是道德。<br />
　　是谓用人之力，<br />
　　能身为人下，是谓用人之力也。<br />
　　是谓配天，<br />
　　能行此者，德配天也。<br />
　　古之极也。<br />
　　是乃古之极要道也。<br />
　　玄用第六十九<br />
　　用兵有言：<br />
　　陈用兵之道。老子疾时用兵，故托己设其义。<br />
　　吾不敢为主<br />
　　主，先也。我不敢先举兵。<br />
　　而为客，<br />
　　客者，和而不倡兵，当承天而后动。<br />
　　不敢进寸而退尺。<br />
　　侵人境界，利人财宝为进。闭门守城为退也。<br />
　　是谓行无行，<br />
　　彼遂不止，为天下贼，虽行诛之，不行执也。<br />
　　攘无臂，<br />
　　虽有大怒者，无臂可攘。<br />
　　仍无敌，<br />
　　虽欲行仍引之心，若无敌可仍。<br />
　　执无兵。<br />
　　虽欲执持之，若无兵刃可持用也。何者？伤彼之民罹罪於天，遭於不道之君，愍忍伤丧之痛也。<br />
　　祸莫大於轻敌，<br />
　　夫祸乱之害莫大於欺轻敌家，侵取不休，轻战而贪财宝也。<br />
　　轻敌几丧吾宝。<br />
　　几，近．也一宝，身也。轻欺敌家，近丧身也。<br />
　　故抗兵相加，<br />
　　两敌战也。<br />
　　则一反胜也已。<br />
　　哀者慈仁，士卒不远於己。<br />
　　知虽第七十<br />
　　吾言甚易知，甚易行。<br />
　　老子言：吾所言#8省而易知，约而易行也。<br />
　　天下莫能知，莫能行。<br />
　　人不好柔弱而好刚强。<br />
　　言有宗，事有君。<br />
　　我所言有宗祖根本，事有君臣上下。世人不知者，非我之无德，心与我反也。<br />
　　夫唯无知，是以不我知。<br />
　　夫唯世人之无知者，是我道德之暗昧不见於外，穷微极妙，故无知也。<br />
　　知我者希，则我者贵。<br />
　　希，少也。唯达道者乃能知我，故为贵。<br />
　　是以圣人被褐怀玉。<br />
　　被褐者，薄外也。怀玉者，厚内。匿宝藏德，不以示於人也。<br />
　　知病第七十一<br />
　　知不知，上；<br />
　　知道而言不知，德之上。<br />
　　不知知，病。<br />
　　不知道而言知，德之病也。<br />
　　夫唯病病，是以不病。<br />
　　圣人无此强知之病者，以其苦众人有此病。<br />
　　圣人不病，以其病病，是以不病。<br />
　　以此悲人，故不自病。云圣人怀通达之知，托於不知者，欲使天下质朴中正，各守纯性。小人不知道意，而妄行强知之事以自显着，内伤精神，减寿消年。<br />
　　爱己第七十二<br />
　　民不畏威，则大威至矣。<br />
　　威，害也。人不畏小害，则大害至，畏死亡也。畏之者，当保养精神，承天顺地。<br />
　　无狭其所居，<br />
　　谓人心藏神，常当安柔，不当急狭。<br />
　　无厌其所生。<br />
　　人所以生者，以有精神，托空虚，喜清静。饮食不节，忽道念色，邪僻满腹，为此伐命散神也。<br />
　　夫唯不厌，是以不厌。<br />
　　夫唯独不厌精神之人，洗心垢浊，恬泊无欲，则精神居之而不厌。<br />
　　是以圣人自知，<br />
　　自知己之得失。<br />
　　不自见；<br />
　　不自显见德美於外，而藏之於内。<br />
　　自爱，<br />
　　自爱其身，以保精气。<br />
　　不自贵，<br />
　　不自贵高荣名於世。<br />
　　故去彼取此。<br />
　　去彼自见自贵，取此自知自爱。<br />
　　任为第七十三<br />
　　勇於敢则杀，<br />
　　勇於敢有为，则杀其身也。<br />
　　勇於不敢则活。<br />
　　勇於不敢有为，则活其身。<br />
　　知此两者，<br />
　　谓敢与不敢也。<br />
　　或利或害。<br />
　　活身为利，杀身为害。<br />
　　天之所恶，<br />
　　恶有为也。<br />
　　孰知其故？<br />
　　谁能知天意之故不犯之也。<br />
　　是以圣人犹难之。<br />
　　言圣人明德犹难於勇敢，况无圣人之德而能行之乎。<br />
　　天之道，不争而善胜，<br />
　　天不与人争贵贱，而人自畏之。<br />
　　不言而善应，<br />
　　天不言，万物自动以应时。<br />
　　不召而自来，<br />
　　天不呼召，万物皆自负阴而向阳也。<br />
　　繟然而善谋。<br />
　　繟，宽也。天道虽宽博，善谋虑人事，修善行恶，各蒙其报。<br />
　　天网恢恢，疏而不失。<br />
　　天之罗网恢恢甚大，虽则疏远，若司<br />
　　察人善恶，无所失也。<br />
　　制惑第七十四<br />
　　民不畏死，<br />
　　治国者刑罚深酷，民无即生，故不畏死也。治身者若嗜欲伤神，责财丧身，民不知所畏也。<br />
　　奈何以死惧之。<br />
　　人君当宽刑罚，人去其情欲，奈何设刑法以死惧之。<br />
　　若使民常畏死，<br />
　　当除己之残刻，教民之去利欲。<br />
　　而为奇者，吾得执而杀之，孰敢？<br />
　　以道教而民不徙，反为奇巧，乃应王法执而杀之，谁敢有犯者。老子伤时王不先以道德化人，而先以刑罚者也。<br />
　　常有司杀者，<br />
　　司杀者谓天，居高临下，司察人之过。天网恢恢，疏而不失者是。<br />
　　夫代司杀者，是谓代大匠斲。<br />
　　天道至明，司察有常，犹春生夏长，秋收冬藏，斗杓运移#9，以节行之。人君欲代杀之，是犹拙夫代大匠断木，乃劳而无功也。<br />
　　夫代大匠斲者，希有不伤其手矣。<br />
　　人君行刑罚，犹拙夫代大匠斲木也，必方圆不得其理，自伤其手。代天杀者，不得其理，反受其殃。<br />
　　贪损第七十五<br />
　　民之饥，以其上食税之多，<br />
　　人民所以饥寒者，以其君上食税下太多也。<br />
　　是以饥。<br />
　　民皆化上为贪，叛道违德，故饥。<br />
　　民之难治，以其上之有为，<br />
　　民之不可治者，以其君上多欲，好有为也。<br />
　　是以难治。<br />
　　是以其民化上有为，情伪难治。<br />
　　民之轻死，以其求生之厚，<br />
　　人之轻犯死者，以其求生活之事太厚，贪利以自危也。<br />
　　是以轻死。<br />
　　以求生太过，故入死地也。<br />
　　夫唯无以生为者，是贤於贵生也。<br />
　　夫唯独无以生为务者，爵禄不干於意，财利不入於身，天子不得臣，诸侯不得使，则贤於贵生也。<br />
　　戒强第七十六<br />
　　人之生也柔弱，<br />
　　人生含和气，抱精神，故柔弱。<br />
　　其死也坚强。<br />
　　人死则和气竭，精神亡，故坚强。<br />
　　万物草木之生柔脆，<br />
　　和气存也。<br />
　　其死也枯槁。<br />
　　和气散也。<br />
　　故坚强者死之徒，柔弱者生之徒。<br />
　　以上二事观而知之，坚强者死，柔弱者生也。<br />
　　是以兵强则不胜，<br />
　　强大之兵轻战乐杀，毒流怨结。弱为一强，故不胜也。<br />
　　木强则共。<br />
　　木强大则枝叶共生其上。<br />
　　强大处下，柔弱处上。<br />
　　兴物造功，大木处下，小物处上。天道抑强扶弱，自然效也。<br />
　　天道第七十七<br />
　　天之道，其犹张弓乎。<br />
　　天道暗昧，举物类以为喻。<br />
　　高者抑之，下者举之，有余者损之，不足者与之。<br />
　　言张弓和调之如是，乃可用也。夫抑高与下，损强益弱，天之道。<br />
　　天之道，损有余而补不足，<br />
　　天道损盈益谦，天道以中和为上。<br />
　　人之道则不然，<br />
　　人之道与天道反。<br />
　　损不足以奉有余。<br />
　　世俗之人损贫益富，夺弱与强。<br />
　　孰能以有余奉天下#10？唯有道者。<br />
　　言谁居有余之位，自省爵禄以奉天下不足者，唯有道德之君而能行之也。<br />
　　是以圣人为而不恃，<br />
　　圣人为德施惠，不恃望其报。<br />
　　功成而不处，<br />
　　功成事就，不处其位。<br />
　　其不欲见贤。<br />
　　不欲人知己之贤。匿功不居荣名，畏天损有余。<br />

                    <br>
                        　　任信第七十八<br />
　　天下柔弱莫过於水，<br />
　　言水柔弱，圆中则圆，方中则方，拥之则止，决之则行。<br />
　　而攻坚强者莫之能胜，<br />
　　水能怀山裹陵，磨铁销铜#11。莫能胜水而以成其功也。<br />
　　以其无能易之。<br />
　　夫攻坚强者，无以易於水。<br />
　　故柔胜刚，<br />
　　舌柔齿刚，齿先舌亡。<br />
　　弱胜强，<br />
　　水能灭火，阴能消阳。<br />
　　天下莫不知，<br />
　　知柔弱者久长，刚强者折伤。<br />
　　莫能行。<br />
　　耻谦卑，好强梁。<br />
　　故圣人云：受国之垢，是谓社稷主；<br />
　　人君能受国之垢浊者，若江海不逆小流，则能长保社稷，为一国之君主。<br />
　　受国不祥，是谓天下王。<br />
　　君能引过归己，代民不祥，则可以王天下。<br />
　　正言若反。<br />
　　此乃正直之言，世人不知以为反言。<br />
　　任契第七十九<br />
　　和大怨，<br />
　　杀人者死，伤人者刑，以相和报也。<br />
　　必有余怨，<br />
　　任刑者失人情，必有余怨及於良人。<br />
　　安可以为善。<br />
　　言一人吁嗟，则失天心，安可以和怨为善也。<br />
　　是以圣人执左契，<br />
　　古者圣人执左契，合符信也。无文书法律，刻契合符以为信也#12。<br />
　　而不责於人。<br />
　　但刻契为信，不责人於他事也。<br />
　　有德司契，<br />
　　有德之君，司察契信而已。<br />
　　无德司彻。<br />
　　无德之君，背其契信，司人所失。<br />
　　天道无亲，常与善人。<br />
　　天道无有亲疏，唯与善人，则与司契同也。<br />
　　独立第八十<br />
　　小国寡民，<br />
　　圣人虽治大国，犹以为小国，示俭约，不为奢泰。民虽众，犹若寡乏，不敢劳。<br />
　　使有什伯，<br />
　　使民各有部曲什伯，贵贱不相犯也。<br />
　　人之器而不用。<br />
　　器谓农人之器。而不用者，不征实夺民之时。<br />
　　使民重死，<br />
　　君能为民兴利除害，各得其所，则民重死而贪生也。<br />
　　而不远徙。<br />
　　政令不烦则安其业，故不远迁，其常处也。<br />
　　虽有舟舆，无所乘之；<br />
　　清静无为，不作烦华，不好出游娱。<br />
　　虽有甲兵，无所陈之，<br />
　　无怨恶於天下。<br />
　　使民复结绳而用之。<br />
　　去文反质，信无欺也。<br />
　　甘其食，<br />
　　甘其蔬食，不鱼食百姓也。<br />
　　美其服，<br />
　　美其恶衣，不贵五色也。<br />
　　安其居，<br />
　　安其茅茨，不好文饰之屋。<br />
　　乐其俗。<br />
　　乐其质朴之俗，不转移。<br />
　　邻国相望，鸡犬之声相闻，<br />
　　相去近也。<br />
　　民至老死不相往来。<br />
　　其无情欲。<br />
　　显质第八十<br />
　　信言不美，<br />
　　信言者，如其实也。不美者，朴且质也。<br />
　　美言不信。<br />
　　滋美之言者，孳孳之美辞。不信者，饰伪多空虚也。<br />
　　善者不辩，<br />
　　善者，以道修身也。不辩者，不文彩也。<br />
　　辩者不善。<br />
　　辩者，谓巧言也。不善者，舌致患也。土有玉，掘其山；水有珠，浊其渊；辩口多言者，亡其身也。<br />
　　知者不博，<br />
　　知者，谓知道之士。不博者，守一元也。<br />
　　博者不知。<br />
　　博者，多见闻。不知者，失要真也。<br />
　　圣人不积，<br />
　　圣人积德不积财，有德以教愚，有财以与贫也。<br />
　　既以为人，己愈有；<br />
　　既以为人施设德化，己愈有德。<br />
　　既以与人，已愈多。<br />
　　既以财贿布施与人，而财益多如日月之光，无有尽时。<br />
　　天之道，利而不害；<br />
　　天生万物，爱育之令长大#13，无所伤害。<br />
　　圣人之道，为而不争。<br />
　　圣人法天所施为化，功成事就，不与天下争功名，故能全其圣功。<br />
　　道德真经注卷之四竟<br />
　　#1此后影宋本尚有经文及注文：非其鬼不神，其神不伤人。其鬼非无精神，邪不入正，不能伤自然之人。<br />
　　#2阴胜阳：原作『胜阳阴』，据影宋本改。<br />
　　#3欲图难事：『欲图』原脱，据影宋本加。<br />
　　#4欲不欲：原本作『终不欲』，据影宋本改。<br />
　　#5末：原本作『实』，据影宋本改。<br />
　　#6自然之性：『性』字原脱，据影宋本加。<br />
　　#7谓上为之下：原本『上』后衍『文』字，据影宋本删。<br />
　　#8吾所言：『言』字原脱，据影宋本加。<br />
　　#9运移：『移』字原脱，据影宋本加。<br />
　　#10孰：此字原脱，据影宋本加。<br />
　　#11磨铁销铜：『铁』原作『水』，据影宋本改。<br />
　　#12刻契合符：原本『刻」前衍『刑』字，据影宋本删。<br />
　　#13长大；原本作『长天』，据影宋本改。<br />
　　<br />

                    </div></div><hr><script charset='utf-8' src='../../js/footer.js'></script></body></html>