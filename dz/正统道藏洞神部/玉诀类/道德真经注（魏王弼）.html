<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法道德真经注（魏王弼）' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>道德真经注（魏王弼）</center></div><div class='fo'><center>经文出处:来自殆知阁</center><br/><br>
                        道德真经注(二)<br />
　　经名：道德真经注。魏王弼注。成书朴曾魏正始年间。原书二卷，或作四卷。底本出处：《正统道藏》洞神部玉诀类。参校本：浙江书局刻明张之象本（简称张本）。《道藏》本原未分章，今据通行本分别。<br />
　　道德真经注卷之一<br />
　　山阳王弼注<br />
　　一章<br />
　　道可道，非常道，名可名，非常名。<br />
　　可道之道，可名之名，指事造形，非其常也，故不可道，不可名也。<br />
　　无名，天地之始；有名，万物之母。<br />
　　凡有皆始於无，故未形无名之时，则为万物之始。及其有形有名之时，则长之育之，亭之毒之，为其母也。言道以无形无名，始成万物，以始以成，而不知其所以玄之又玄也。<br />
　　故常无欲，以观其妙；<br />
　　妙者，微之极也。万物始於微而后成，始於无而后生，故常无欲空虚，可以观其始物之妙。<br />
　　常有欲，以观其徼。<br />
　　徼，归终也。凡有之为利，必以无为用；欲之所本，适道而后济。故常有欲，可以观其终物之徼也。<br />
　　此两者，同出而异名。同谓之玄，玄之又玄，众妙之门。<br />
　　两者，始与母也#1。同出者，同出於玄也。异名所施，不可同也，在首则谓之始，在终则谓之母。玄者，冥也，默然无有也，始、母之所出也，不可得而名，故不可言。同名曰玄，而言同谓之玄者#2，取於不可得而谓之然也。谓之然则不可以定乎一玄而已，则是名则失之远矣，故曰玄之又玄也。众妙皆从同而出，故曰众妙之门也。<br />
　　二章<br />
　　天下皆知美之为美，斯恶已；皆知善之为善，斯不善已。故有无相生，难易相成，长短相较，高下相倾，音声相和，前后相随。<br />
　　美者，人心之所进乐也。亚心者，人心之所恶疾也。美恶，犹喜怒也。善不善，犹是非也。喜怒同根，是非同门，故不可得徧举也。此六者，皆陈自然不可徧举之明数也。<br />
　　是以圣人处无为之事，<br />
　　自然已足，为则败也。<br />
　　行不言之教。万物作焉而不辞，生而不有，为而不恃，<br />
　　智慧自备，为则伪也。<br />
　　功成而弗居。<br />
　　因物而用，功自彼成，故不居也。<br />
　　夫唯弗居，是以不去。<br />
　　使功在己，则功不可久也。<br />
　　三章<br />
　　不尚贤，使民不争；不贵难得之货，使民不为盗；不见可欲，使心不乱。<br />
　　贤，犹能也。尚者，嘉之名也。贵者，隆之称也。唯能是任，尚也曷为？唯用是施，贵之何为？尚贤显名，荣过其任，为而常校能相射。贵货过用，贪者竞趣，穿窬探箧，没命而盗。故可欲不见，则心无所乱也。<br />
　　是以圣人之治，虚其心，实其腹，<br />
　　心怀智而腹怀食，虚有智而实无知也。<br />
　　弱其志，强其骨。<br />
　　骨无知以干，志生事以乱。<br />
　　常使民无知无欲，<br />
　　守其真也。<br />
　　使夫知者不敢为也。<br />
　　知者谓知为也。<br />
　　为无为则无不治。。<br />
　　四章<br />
　　道冲而用之，或不盈，渊兮似万物之宗。挫其锐，解其纷，和其光，同其尘，湛兮似或存。吾不知谁之子，象帝之先。<br />
　　夫执一家之量者，不能全家；执一国之量者，不能成国；穷力举重，不能为用。故人虽知万物治也，治而不以二仪之道，则不能赡也。地虽形魄，不法于天，则不能全其宁；天虽精象，不法于道，则不能保其精。冲而用之，用乃不能穷；满以造实，实来则溢。故冲而用之，又复不盈，其为无穷亦已极矣。形虽大，不能累其体；事虽殷，不能充其量。万物舍此而求主，主其安在乎？不亦渊兮似万物之宗乎？锐挫而无损，纷解而不劳，和光而不污，其体同尘而不渝其真，不亦湛兮似或存乎？地守其形，德不能过其载；天怀其象，德不能过其覆。天地莫能及之，不亦似帝之先乎？帝，天帝也。<br />
　　五章<br />
　　天地不仁，以万物为刍狗；<br />
　　天地任自然，无为无造，万物自相治理，故不仁也。仁者必造立施化，有恩有为。造立施化，则物失其真；有恩有为。则物不具存；物不具存，则不足以备载矣。地不为兽生刍而兽食刍，不为人生狗而人食狗，无为於万物，而万物各适其所用，则莫不赡矣。若慧由己树，未足任也。<br />
　　圣人不仁，以百姓为刍狗。<br />
　　圣人与天地合其德，以百姓比刍狗也。<br />
　　天地之间，其犹橐钥乎？虚而不屈，动而愈出。<br />
　　橐，排橐也。钥，乐钥也。豪钥之中空洞，无情无为，故虚而不得穷屈，动而不可竭尽也。天地之中，荡然任自然，故不可得而穷，犹若橐钥也。<br />
　　多言数穷，不如守中。<br />
　　愈为之，则愈失之矣。物树其恶，事错其言。不济、不言、不理，必穷之数也。橐钥而守数中，则无穷尽；弃己任物，则莫不理。若橐钥有意於为声也，则不足以共吹者之求也。<br />
　　六章<br />
　　谷神不死，是谓玄牝。玄牝之门，是谓天地根。绵绵若存，用之不勤。<br />
　　谷神，谷中央无谷也。无形无影，无逆无违，处卑不动，守静不衰，谷以之成而不见其形，此至物也。处卑而不可得名，故谓天地之根，绵绵若存，用之不勤。门，玄牝之所由也。本其所由，与极同体，故谓之天地之根也。欲言存邪，则不见其形；欲言亡邪，万物以之生，故绵绵若存也。无物不成，用而不劳也，故曰用而不勤也。<br />
　　七章<br />
　　天长地久，天地所以能长且久者，以其不自生，<br />
　　自生则与物争，不自生则物归也。<br />
　　故能长生。是以圣人后其身而身先，外其身而身存。非以其无私耶？故能成其私。<br />
　　无私者，无为於身也。身先身存，故曰能成其私也。<br />
　　八章<br />
　　上善若水。水善利万物而不争，处众人之所恶，<br />
　　人恶卑也。<br />
　　故几於道。<br />
　　道无水有，故曰几也。<br />
　　居善地，心善渊，与善仁，言善信，正善治，事善能，动善时。夫唯不争，故无尤。<br />
　　言人皆应於治道也。<br />
　　九章<br />
　　持而盈之，不如其已；<br />
　　持谓不失德也。既不失其德，又盈之，势必倾危。故不如其已者，谓乃更不如无德无功者也。<br />
　　揣而锐之，不可长保。<br />
　　既揣末令尖，又锐之令利，势必摧衄，故不可长保也。<br />
　　金玉满堂，莫之能守；<br />
　　不若其已。<br />
　　当贵而骄，自遗其咎。<br />
　　不可长保也。<br />
　　功遂身退，天之道。<br />
　　四时更运，功成则移。<br />
　　十章<br />
　　载营魄，抱一能无离乎？<br />
　　载，犹处也。营魄，人之常居处也。一，人之真也。言人能处常居之宅，抱一清神。能常无离乎，则万物自宾也。<br />
　　专气致柔，能婴儿乎？<br />
　　专，任也。致，极也。言任自然之气，致至柔之和。能若婴儿之无所欲乎，则物全而性得矣。<br />
　　涤除玄览，能无疵乎？<br />
　　玄，物之极也。言能涤除邪饰，至於极览，能不以物介其明。疵其神#3乎，则终与玄同也。<br />
　　爱民治国，能无知乎？<br />
　　任术以求成，运数以求匿者，智也。玄览无疵，犹绝圣也。治国无以智，犹弃智也。能无以智乎，则民不辟而国治之也。<br />
　　天门开阖，能为雌乎？<br />
　　天门，谓天下之所由从也。开阖，治乱之际也。或开或阖，经通於天下，故曰天门开阖也。雌应而不昌，因而不为。言天门开阖，能为雌乎，则物自宾而处自安矣。<br />
　　明白四达，能无知乎？<br />
　　言至明四达，无迷无惑，能无以为乎，则物化矣。所谓道常无为，侯王<br />
　　若能守，则万物自化。<br />
　　生之，<br />
　　不塞其原也。<br />
　　畜之。<br />
　　不禁其性也。<br />
　　生而不有，为而不恃，长而不宰，是谓玄德。<br />
　　不塞其原，则物自生，何功之有？不禁其性，则物自济，何为之恃？物自长足，不吾宰成，有德无主，非玄如何？凡言玄德，皆有德而不知其主，出乎幽冥。<br />
　　十一章<br />
　　三十辐共一毂，当其无，有车之用；<br />
　　毂所以能统三十辐者，无也。以其无能受物之故，故能以实统众也。<br />
　　埏埴以为器，当其无，有器之用；凿户牖以为室，当其无，有室之用。故有之以为利，无之以为用。<br />
　　木埴壁所以成三者，而皆以无为用也。言无者，有之所以为利，皆赖无以为用也。<br />
　　十二章<br />
　　五色令人目盲，五音令人耳聋，五味令人口爽，驰骋田猎令人心发狂，<br />
　　爽，差失也，失口之用，故谓之爽。夫耳、目、口、心皆顺其性也，不以顺性命反以伤自然，故曰盲、聋、爽，狂也。<br />
　　难得之货令人行妨。<br />
　　难得之货，塞人正路，故令人行妨也。<br />
　　是以圣人为腹不为目，故去彼取此。<br />
　　为腹者，以物养己。为目者，以物役己。故圣人不为目也。<br />
　　十三章<br />
　　宠辱若惊，贵大患若身。何谓宠辱若惊？宠为下，得之若惊，失之若惊，是谓宠辱若惊。<br />
　　宠必有辱，荣必有患，惊辱等#4，荣患同也。为下得宠辱荣患若惊，则不足以乱天下也。<br />
　　何谓贵大患若身？<br />
　　大患，荣宠之属也。生之厚，又入死之地，故谓之大患也。人迷之於荣宠，返之於身，故曰大患若身也。<br />
　　吾所以有大患者，为吾有身，<br />
　　由有其身也。<br />
　　及吾无身，<br />
　　归之自然也。<br />
　　吾有何患？故贵以身为天下，若可寄天下；<br />
　　无以易其身，故曰贵也。如此，乃可以托天下也。<br />
　　爱以身为天下，若可托天下。<br />
　　无物可以损其身，故曰爱也。如此，乃可以寄天下也。不以宠辱荣患损易其身，然后乃可以天下付之也。<br />
　　十四章<br />
　　视之不见名曰夷，听之不闻名曰希，搏之不得名曰微。此三者，不可致诘，故混而为一。<br />
　　无状无象，无声无响，故能无所不通，无所不往。不得而知，更以我耳目体不知为名，故不可致诘，混而为一也。<br />
　　其上不皦，其下不昧。绳绳不可名，复归於无物。是谓无状之状，无物之象，<br />
　　欲言无邪，而物由以成；欲言有邪，而不见其形。故曰无状之状，无物之象也。<br />
　　是谓惚恍。<br />
　　不可得而定也。<br />
　　迎之不见其首，随之不见其后，执古之道，以御今之有。<br />
　　有，有其事。<br />
　　能知古始，是谓道纪。<br />
　　无形无名者，万物之宗也。虽今古不同，时移俗易，故莫不由乎此，以成其治者也。故可执古之道，以御今之有。上古虽远，其道存焉，故虽在今，可以知古始也。<br />
　　十五章<br />
　　古之善为士者，微妙玄通，深不可识。夫唯不可识，故强为之容：豫兮若冬涉川，<br />
　　冬之涉川，豫然若欲度#5若不欲度，其情不可得见之貌也。<br />
　　犹兮若畏四邻，<br />
　　四邻合攻，中央之主犹然不知所趣向者也。上德之人，其端兆不可睹，德趣不可见，亦犹此也。<br />
　　俨兮其若容，涣兮若冰之将释，敦兮其若朴，旷兮其若谷，混兮其若浊。<br />
　　凡此诸若，皆言其容象不可得而形名也。<br />
　　孰能浊以静之徐清？孰能安以久动之徐生？<br />
　　夫晦以理物则得明，浊以静物则得清，安以动物则得生，此自然之道也。孰能者，言其难也。徐者，详慎也。<br />
　　保此道者，不欲盈。<br />
　　盈必溢也。<br />
　　夫唯不盈，故能蔽不新成。<br />
　　蔽，覆盖也。<br />
　　十六章<br />
　　致虚极，守静笃。<br />
　　言致虚物之极，笃守静物之真正也。<br />
　　万物并作，<br />
　　动作生长。<br />
　　吾以观复。<br />
　　以虚静观其反复。凡有起於虚，动起於静，故万物虽并动作，卒复归於虚静，是物之极笃也。<br />
　　夫物芸芸，各复归其根。<br />
　　各反其所始也。<br />
　　归根曰静，是谓复命，复命曰常，<br />
　　归根则静，故曰静。静则复命，故曰复命也。复命则得性命之常，故曰常也。<br />
　　知常曰明。不知常，妄作凶。<br />
　　常之为物，不偏不彰，无皦#6昧之状，温凉之象，故曰知常曰明也。唯此复乃能包通万物，无所不容。失此以往，则邪入乎分，则物离其分#7，故曰不知常，则妄作凶也。<br />
　　知常容，<br />
　　无所不包通也。<br />
　　容乃公，<br />
　　无所不包通，则乃至于荡然公平也。<br />
　　公乃王，<br />
　　荡然公平，则乃至于无所不周普也。<br />
　　王乃天，<br />
　　无所不周普，则乃至于同乎天也。<br />
　　天乃道，<br />
　　与天合德，体道大通，则乃至于极虚<br />
　　无也。<br />
　　道乃久，<br />
　　穷极虚无，得道之常，则乃至于不有极也。<br />
　　没身不殆。<br />
　　无之为物，水火不能害，金石不能残。用之於心，则虎兕无所投其齿角，兵戈无所容其锋刃，何危殆之有乎？<br />
　　十七章<br />
　　太上，下知有之；<br />
　　太上，谓大人也，大人在上，故曰太上。大人在上，居无为之事，行不言之教，万物作焉而不为始，故下知有之而已。<br />
　　其次，亲而誉之；<br />
　　不能以无为居事、不言为教，立善行施，使下得亲而誉之也。<br />
　　其次，畏之；<br />
　　不能复以恩仁，令物而赖威权也。<br />
　　其次，侮之。<br />
　　不能法以正齐民而以智治国，下知避之，其令不从，故曰侮之也。<br />
　　信不足焉，有不信焉。<br />
　　言从上也。夫御体失性，则疾病生；辅物失真，则疵衅作。信不足焉，则有不信，此自然之道也。己处不足，非智之所济也。<br />
　　悠兮其贵言。功成事遂，百姓皆谓我自然。<br />
　　自然，其端兆不可得而见也，其意趣不可得而睹也。无物可以易其言，言必有应，故曰悠兮其贵言也。居无为之事，行不言之教，不以形立物，故功成事遂，而百姓不知其所以然也。<br />
　　十八章<br />
　　大道废，有仁义；<br />
　　失无为之事，更以施慧#8，立善道进物也。<br />
　　智慧出，有大伪；<br />
　　行术用明，以察奸伪。趣睹形见，物知避之。故智慧出，则大伪生也。<br />
　　六亲不和，有孝慈；国家昏乱，有忠臣。<br />

                    <br>
                        　　甚美之名，生於大恶，所谓美恶同门。六亲，父子兄弟夫妇也。若六亲自和，国家自治，则孝慈忠臣不知其所在矣。鱼相忘於江湖之道，则相濡之德生也。<br />
　　十九章<br />
　　绝圣弃智，民利百倍；绝仁弃义，民复孝慈；绝巧弃利，盗贼无有。此三者以为文不足，故令有所属。见素抱朴，少私寡欲。<br />
　　圣智，才之善也。仁义，人之善也。巧利，用之善也。而直云绝，文甚不足，不令之有所属，无以见其指。故曰此三者以为文而未足，故令人有所属，属之於素朴寡欲。<br />
　　二十章<br />
　　绝学无忧。唯之与阿，相去几何？善之与恶，相去若何？人之所畏，不可不畏。<br />
　　下篇为学者日益，为道者日损，然则学求益所能而进其智者也。若将无欲而足，何求於益？不知而中，何求於进？夫鸾雀有匹，鸠鸽有仇，寒乡之民，必知旃裘，自然已足，益之则<br />
　　忧。故续凫之足，何异截鹤之胫；畏誉而进，何异畏刑。唯阿美恶，相去何若。故人之所畏，吾亦畏焉，未敢恃之以为用也。<br />
　　荒兮其未央哉。<br />
　　叹与俗相返之远也。<br />
　　众人熙熙，如享太牢，如春登台。<br />
　　众人迷於美进，惑於荣利，欲进心竞，故熙熙若享太牢，如春登台也。<br />
　　我独怕兮其未兆，如婴儿之未孩，<br />
　　言我廓然无形之可名，无兆之可举，如婴兄之未能孩也。<br />
　　俭俭兮若无所归。<br />
　　若无所宅。<br />
　　众人皆有余，而我独若遗。<br />
　　众人无不有怀有志，盈溢胸心，故曰皆有余也。我独廓然，无为无欲，若遗失之也。<br />
　　我愚人之心也哉，<br />
　　绝愚之人心无所别析，意无所好欲。犹然其情不可睹，我颓然若此也。<br />
　　沌沌兮。<br />
　　无所别析#9，不可为明#10。<br />
　　俗人昭昭，<br />
　　耀其光也。<br />
　　我独若昏；俗人察察，<br />
　　分别别析也。<br />
　　我独闷闷。澹兮其若海，<br />
　　情不可睹。<br />
　　飂兮若无止。<br />
　　无所系絷。<br />
　　众人皆有以，<br />
　　以，用也，皆欲有所施用也。<br />
　　而我独顽似鄙。<br />
　　无所欲为，闷闷昏昏，若无所识，故曰顽且鄙也。<br />
　　我独异於人，而贵食母。<br />
　　食母，生之本也。人者皆弃生民之本#11，贵末饰之华，故曰我独欲异於人。<br />
　　道德真经注卷之一<br />
　　#1始与母也：『母』原作『无』，据张本改。<br />
　　#2同谓之玄：『同』字原脱，据张本加。<br />
　　#3疵其神：原本『疵』后衍『之』字，据张本删。<br />
　　#4惊辱等：『惊』疑作『宠』。<br />
　　#5若欲度：『若』原作『者』，据张本改。<br />
　　#6皦：原本作『敝』，据张本改。<br />
　　#7物离其分：『其』字原脱，据张本加。<br />
　　#8施慧：原本作『於慧』，据张本改。<br />
　　#9无所别析：『析』原作『祈』，据张本改。<br />
　　#10不可为明：『明』原作『名』，据张本改。<br />
　　#11生民之本：『本』原作『木』，据张本改。<br />
　　道德真经注卷之二<br />
　　山阳王弼注<br />
　　二十一章<br />
　　孔德之容，唯道是从。<br />
　　孔，空也。唯以空为德，然后乃能动作从道。<br />
　　道之为物，唯恍唯惚。<br />
　　恍惚无形，不系之叹。<br />
　　忽兮恍兮，其中有象；恍兮忽兮，其中有物。<br />
　　以无形始物，不系成物，万物以始以成，而不知其所以然。故曰恍兮惚兮，惚兮恍兮，其中有象也。<br />
　　窈兮冥兮，其中有精；<br />
　　窈冥，深远之叹。深远不可得而见，然而万物由之，其可得见，以定其真。故曰窈兮冥兮，其中有精也。<br />
　　其精甚真，其中有信。<br />
　　信，信验也。物反窈冥，则真精之极得，万物之性定。故曰其精甚真，其中有信也。<br />
　　自古及今，其名不去，<br />
　　至真之极，不可得名，无名则是其名也，自古及今，无不由此而成。故曰自古及今，其名不去也。<br />
　　以阅众甫。<br />
　　众甫，物之始也。以无名说万物始也。<br />
　　吾何以知众甫之状哉？以此。<br />
　　此，上之所云也。言吾何以知万物之始於无哉，以此知之也。<br />
　　二十二章<br />
　　曲则全，<br />
　　不自见，则其明全也#1。<br />
　　枉则直，<br />
　　不自是，则其是彰也。<br />
　　洼则盈，<br />
　　不自伐，则其功有也。<br />
　　弊则新，<br />
　　不自矜，则其德长也。<br />
　　少则得，多则惑。<br />
　　自然之道，亦犹树也。转多转远其根，转少转得其本。多则远其真，故曰惑也；少则得其本，故曰得也。<br />
　　是以圣人抱一为天下式。<br />
　　一，少之极也。式，犹则之也。<br />
　　不自见，故明；不自是，故彰；不自伐，故有功；不自矜，故长。夫唯不争，故天下莫能与之争。古之所谓曲则全者，岂虚言哉，诚全而归之。<br />
　　二十三章<br />
　　希言自然。<br />
　　听之不闻名曰希。下章言道之出言，淡兮其无味也，视之不足见，听之不足闻。然则无味不足听之言，乃是自然之至言也。<br />
　　故飘风不终朝，骤雨不终日。孰为此者？天地。天地尚不能久，而况於人乎？<br />
　　言暴疾美兴不长也。<br />
　　故从事於道者，道者同於道，<br />
　　从事，谓举动从事於道者也。道以无形无为，成济万物，故从事於道者，以无为为君，不言为教，绵绵若存。而物得其真，与道同体，故曰同於道。<br />
　　德者同於德，<br />
　　得，少也，少则得，故曰得也。行得则与得同体，故曰同於得也。<br />
　　失者同於失。<br />
　　失，累多也，累多则失，故曰失也。行失则与失同体，故曰同於失也。<br />
　　同於道者，道亦乐得之；同於德者，德亦乐得之；同於失者，失亦乐得之。<br />
　　言随行其所，故同而应之。<br />
　　信不足焉，有不信焉。<br />
　　忠信不足於下焉，有不信也。<br />
　　二十四章<br />
　　企者不立，<br />
　　物尚进则失安，故曰企者不立。<br />
　　跨者不行，自见者不明，自是者不彰，自伐者无功，自矜者不长。其在道也，曰余食赘行。<br />
　　其唯於道而论之，若却至之行，盛馔之余也。本虽美更可秽也，本虽有功而自伐之，故更为疣赘者也。<br />
　　物或恶之，故有道者不处。<br />
　　二十五章<br />
　　有物混成，先天地生。<br />
　　混然不可得而知，而万物由之以成，故曰混成也。不知其谁之子，故先天地生。<br />
　　寂兮寥兮，独立不改，<br />
　　寂寞无形体也。无物之匹，故曰独立也。返化终始不失其常、故曰不改也。<br />
　　周行而不殆，可以为天下母。<br />
　　周行无所不至而免殆，能生全大形也，故可以为天下母也。<br />
　　吾不知其名，<br />
　　名以定形，混成无形，不可得而定，故曰不知其名也。<br />
　　字之曰道，<br />
　　夫名以定形，字以称可言。道取於无物而不由也，是混成之中，可言之称最大也。<br />
　　强为之名曰大，<br />
　　吾所以字之曰道者，取其可言之称最大也。责其字定之所由，则系於大，大有系则必有分，有分则失其极矣。故曰强之为名曰大。<br />
　　大曰逝，<br />
　　逝，行也，不守一大体而已，周行无所不至，故曰逝也。<br />
　　逝曰远，远曰反。<br />
　　远，极也，周无所不穷极，不偏於一逝，故曰远也。不随於所适，其体独立，故曰反也<br />
　　故道大，天大，地大，王亦大。<br />
　　天地之性人为贵，而王是人之主也。虽不职大，亦复为大。与三匹，故曰王亦大也。<br />
　　域中有四大，<br />
　　四大，道、天、地、王也。凡物有称有名，则非其极也。言道则有所由，有所由然后谓之为道。然则是道称中之大也，不若无称之大也。无称不可得而名曰域也，道、天、地、王皆在乎无称之内，故曰域中有四大者也。<br />
　　而王居其一焉。<br />
　　处人主之大也。<br />
　　人法地，地法天，天法道，道法自然。<br />
　　法谓法则也，人不违地，乃得全安，法地也。地不违天，乃得全载，法天也。天不违道，乃得全覆，法道也。道不违自然，乃得其性，法自然者。在方而法方，在圆而法圆，於自然无所违也。自然者，无称之言，穷极之辞也。用智不及无知，而形魄不及精象，精象不及无形，有仪不及无仪，故转相法也。道顺自然，天故资焉；天法於道，地故则焉；地法於天，人故象焉。所以为主其一之者，主也。<br />
　　二十六章<br />
　　重为轻根，静为躁君。<br />
　　凡物轻不能载重，小不能镇大。不行者使行，不动者制动，是以重必为轻根，静必为躁君也。<br />
　　是以圣人终日行不离辎重。<br />
　　以重为本，故不离。<br />
　　虽有荣观，燕处超然。<br />
　　不以经心也。<br />
　　奈何万乘之主，而以身轻天下。轻则失本，躁则失君。<br />
　　轻不镇重也，失本为丧身也，失君为失君位也。<br />
　　二十七章<br />
　　善行无辙迹，<br />
　　顺自然而行，不造不始，故物得至而无辙迹也。<br />
　　善言无瑕谪，<br />
　　顺物之性，不别不析，故无瑕谪可得其门也。<br />
　　善数不用筹策，<br />
　　因物之数，不假形也。<br />
　　善闭无关楗而不可开，善结无绳约而不可解。<br />
　　因物自然#2，不设不施，故不用关楗绳约，而不可开解也。此五者皆言不造不施，因物之性，不以形制物也。<br />
　　是以圣人常善救人，故无弃人；<br />
　　圣人不立形名，以检於物，不造进向以殊弃不肖，辅万物之自然而不为始，故曰无弃人也。不尚贤能，则民不争；不贵难得之货，则民不为盗；不见可欲，则民心不乱。常使民心无欲无惑，则无弃人矣。<br />
　　常善救物，故无弃物，是谓袭明。故善人者，不善人之师；<br />
　　举善以师不善，故谓之师矣。<br />
　　不善人者，善人之资。<br />
　　资，取也。善人以善齐不善，以善弃不善也#3，故不善人，善人之所取也。<br />
　　不贵其师，不爱其资，虽智大迷。<br />
　　虽有其智，自任其智不因物，於其道必失，故曰虽智大迷。<br />
　　是谓要妙。<br />
　　二十八章<br />
　　知其雄，守其雌，为天下溪。为天下溪，常德不离，复归於婴儿。<br />
　　雄，先之属。雌，后之属也。知为天下之先也，必后也，是以圣人后其身而身先也。溪不求物而物自归之，婴兄不用智而合自然之智。<br />
　　知其白，守其黑，为天下式。<br />
　　式，模则也。<br />
　　为天下式，常德不忒，<br />
　　忒，差也。<br />
　　复归於无极。<br />
　　不可穷也。<br />
　　知其荣，守其辱，为天下谷。为天下谷，常德乃足，复归於朴。<br />
　　此三者，言常反终后乃德全其所处也。下章云反者道之动也，功不可取，常处其母也。<br />
　　朴散则为器，圣人用之则为官长，<br />
　　朴，真也。真散则百行出，殊类生，若器也。圣人因其分散，故为之立官长，以善为师，不善为资，移风易俗，复使归於一也。<br />
　　故大制不割。<br />
　　大制者，以天下之心为心，故无割也。<br />
　　二十九章<br />
　　将欲取天下而为之，吾见其不得已。天下神器，<br />
　　神，无形无方也。器，合成也。无形以合，故谓之神器也。<br />
　　不可为也。为者败之，执者失之。<br />
　　万物以自然为性，故可因而不可为也，可通而不可执也。物有常性而造为之，故必败也；物有往来而执之，故必失矣。<br />
　　故物或行或随，或歔或吹，或强或羸，或挫或隳。是以圣人去甚，去奢，去泰。<br />
　　凡此诸或，言物事逆顺反覆，不施为执割也。圣人达自然之至，畅万物之情，故因而不为，顺而不施，除其所以迷，去其所以惑，故心不乱而物性自得之也。<br />
　　三十章<br />
　　以道佐人主者，不以兵强天下，<br />
　　以道佐人主，尚不可以兵强於天下，况人主躬於道者乎？<br />
　　其事好还。<br />
　　为始者务欲立功生事，而有道者务欲还反无为，故云其事好还也。<br />
　　师之所处，荆棘生焉。大军之后，必有凶年。<br />
　　言师凶害之物也，无有所济，必有所伤。贼害人民，残荒田亩，故约荆棘生也。<br />
　　善有果而己，不敢以取强。<br />
　　果，犹济也。言善用师者，趣以济难而已矣，不以兵力取强於天下矣。<br />
　　果而勿矜，果而勿伐，果而勿骄，<br />
　　吾不以师道为尚，不得已而用，何矜骄之有也。<br />
　　果而不得已，果而勿强。<br />
　　言用兵虽趣功果济难，然时故不得已当复，用者但当以除暴乱，不遂用果以为强也。<br />
　　物壮则老，是谓不道，不道早已。<br />
　　壮，武力暴兴也，喻以兵强於天下者也。飘风不终朝，骤雨不终日，故暴兴必不道早已也。<br />
　　三十一章<br />
　　夫佳兵者不祥之器，物惑恶之，故有道者不处。君子居则贵左，用兵则贵右。兵者不祥之器，非君子之器，不得已而用之，恬澹为上。胜而不美，而美之者，是乐杀人。夫乐杀人者，则不可以得志於天下矣。吉事尚左；凶事尚右。偏将军居左，上将军居右，言以丧礼处之。杀人之众，以悲哀泣之，战胜以丧礼处之。<br />
　　三十二章<br />
　　道常无名，天下莫能臣也。侯王若能守之，万物将自宾。<br />
　　道无形不系，常不可名，以无名为常，故曰道常无名也。朴之为物，以无为心也，亦无名，故将得道，莫若守朴。夫智者可以能臣也，勇者可以武使也，巧者可以事役也，力者可以重任也，朴之为物，愤然不偏，近於无有，故曰莫能臣也。抱朴为无，不以物累其真，不以欲害其神，则物自宾而道自得也。<br />
　　天地相合，以降甘露，民莫之令而自均。<br />
　　言天地相合，则甘露不求而自降；我守其真性无为，则民不令而自均也。<br />
　　始制有名，名亦既有。夫亦将知止，知止所以不始。<br />
　　始制，谓朴散始为官长之时也。始制官长，不可不立名分以定尊卑，故始制有名也。过此以往，将争锥刀之末，故曰名亦既有。夫亦将知止也，遂任名以号物，则失治之母也，故知止所以不殆也。<br />
　　譬道之在天下，犹川谷之与江海。<br />
　　川谷之以求江与海，非江海召之，不召不求而自归者。世行道於天下者，不令而自均，不求而自得，故曰犹川谷之与江海也。<br />

                    <br>
                        　　三十三章<br />
　　知人者智，自知者明。<br />
　　知人者，智而已矣，未若自知者，超智之上也。<br />
　　胜人者有力，自胜者强。<br />
　　胜人者，有力而已矣。未若自胜者，无物以损其力。用其智於人，未若用其智於己也；用其力於人，未若用其力於己也。明用於己，则物无避焉；力用於己，则物无改焉。<br />
　　知足者富，<br />
　　知足自不失，故富也。<br />
　　强行者有志。<br />
　　勤能行之，其志必获，故曰强行者有志矣。<br />
　　不失其所者久，<br />
　　以明自察，量力而行，不失其所，必获久长矣。<br />
　　死而不亡者寿。<br />
　　虽死而以为生之道不亡，乃得全其寿。身没而道犹存，况身存而道不卒乎？<br />
　　三十四章<br />
　　大道泛兮，其可左右。<br />
　　言道泛滥，无所不适，可左右上下周旋，而用则无所不至也。<br />
　　万物恃之而生而不辞，功成不名有。衣养万物而不为主，常无欲，可名於小；<br />
　　万物皆由道而生，既生而不知其所由#4，故天下常无欲之时，万物各得其所#5。若道无施於物，故名於小矣。<br />
　　万物归焉而不为主，可名为大。<br />
　　万物皆归之以生，而力使不知其所由，此不为小，故复可客於大矣。<br />
　　以其终不自为大，故能成其大。<br />
　　为大於其细，图难於其易。<br />
　　三十五章<br />
　　执大象，天下往。<br />
　　大象，天象之母也，不寒，不温，不凉，故能包统万物，无所犯伤。主若执之，则天下往也。<br />
　　往而不害，安平大。<br />
　　无形无识，不徧不彰，故万物得往而不害妨也。<br />
　　乐与饵，过客止。道之出口，淡乎其无味，视之不足见，听之不足闻，用之不足既。<br />
　　言道之深大。人闻道之言，乃更不如乐与饵应时感，悦人心也。乐与饵则能令过客止，而道之出言，淡然无味。视之不足见，则不足以悦其目；听之不足闻，则不足以娱其耳。若无所中，然乃用之，不可穷极也。<br />
　　三十六章<br />
　　将欲歙之，必固张之；将欲弱之，必固强之；将欲废之，必固兴之；将欲夺之，必固与之，是谓微明。<br />
　　将欲除强梁，去暴乱，当以此四者。因物之性，令其自戮，不假刑为大以除将物也，故曰微明也。足其张令之足，而又求其张，则众所歙也。与其张之不足，而改其求张者，愈益而己反危。<br />
　　柔弱胜刚强。鱼不可脱於渊，国之利器，不可以示人。<br />
　　利器，利国之器也。唯因物之性，不假形以理物。器不可睹，而物各得其所，则国之利器也。示人者，任刑也。刑以利国，则失矣。鱼脱於渊，则必见失矣。利国器而立刑以示人，亦必失也。<br />
　　三十七章<br />
　　道常无为，<br />
　　顺自然也。<br />
　　而无不为。<br />
　　万物无不由为以治以成之也。<br />
　　侯王若能守之，万物将自化。化而欲作，吾将镇之以无名之朴。<br />
　　化而欲作，作欲成也，吾将镇之无名之朴，不为主也。<br />
　　无名之朴，夫亦将无欲。<br />
　　无欲竞也。<br />
　　不欲以静，天下将自定。<br />
　　道德真经注卷之二<br />
　　#1则其明全也：原本作『其名则全也』，据张本改。<br />
　　#2因物自然：原本作『自物因然』，据张本改。<br />
　　#3以善弃不善也：句首疑脱『不』字。<br />
　　#4所由：原本作『由所』，据张本改。<br />
　　#5各得其所：『其』字原脱，据张本加。<br />
　　道德真经注卷之三<br />
　　山阳王弼注<br />
　　三十八章<br />
　　上德不德，是以有德；下德不失德，是以无德。上德无为而无以为，下德为之而有以为。上仁为之而无以为，上义为之而有以为。上礼为之而莫之应，则攘臂而扔之。故失道而后德，失德而后仁，失仁而后义，失义而后礼。夫礼者，忠信之薄而乱之首。前识者，道之华而愚之始。是以大丈夫处其厚不居其薄，处其实不居其华，故去彼取此。<br />
　　德者，得也。常得而无丧，利而无害，故以德为名焉。何以得德？由乎道也。何以尽德？以无为用，以无为用则莫不载也。故物无焉则无物不经，有为则不足以免其生。是以天地虽广，以无为心；圣王虽大，以虚为主。故曰以复而视，则天地之心见；至日而思之，则先王之至睹也。故灭其私而无其身，则四海莫不瞻，远近莫不至；殊其己而有其心，则一体不能自全，肌骨不能相容。是以上德之人，唯道是用，不德其德，无执无用，故能有德而无不为。不求而得，不为而成，故虽有德而无德名也。下德求而得之，为而成之，则立善以治物，故德名有焉。求而得之，必有失焉。为而成之，必有败焉。善名生，则有不善应焉。故下德为之而有以为也。无以为者，无所偏为也。凡不能无为而为之者，皆下德也，仁义礼节是也。将明德之上下，辄举下德以对上德。至于无以为极下德下之量，上仁是也。足及於无以为而犹为之焉，为之而无以为，故有为为之患矣。本在无为，母在无名，弃本舍母而适其子，功虽大焉，叉有不济。名虽美焉，伪亦必生。不能不为而成，不兴而治，则乃为之，故有弘普博施仁爱之者，而爱之无所偏私。故上仁为之，而无以为也。爱不能兼，则有抑抗正真而义理之者，忿枉佑直，助彼攻此，物事而有以心为矣。故上义为之，而有以为也。直不能笃，则有游饰修文礼敬之者，尚好修敬，校责往来，则不对之间忿怒生焉。故上礼为之，而莫之应，则攘臂而扔之。夫大之极也，其唯道乎。自此已往，岂足尊哉。故虽德盛业大，富而有万物，犹各得其德，而未能自周也。故天不能为载，地不能为覆，人不能为赡万物。虽贵以无为用，不能舍无以为体也。不能舍无以为体，则失其为大矣，所谓失道而后德也。以无为用，德其母#1，故能己不劳焉，而物无不理。下此已往，则失用之母。不能无为而贵博施，不能博施而贵正直，不能正直而贵饰敬，所谓失德而后仁、失仁而后义、失义而后礼也。夫礼也所始，首於忠信不笃，通简不阳。责备於表，机微争制。夫仁义发於内，为之犹伪，况务外饰而可久乎？故夫礼者，忠信之薄，而乱之首也。前识者，前人而识也。<br />
　　即下德之伦也，竭其聪明以为前识，役其智力以营庶事。虽德其情，奸巧弥密；虽丰其誉，愈丧笃实。劳而事昏，务而治秽，虽竭圣智而民愈害。舍己任物，则无为而泰。守夫素朴，则不顺典制。听彼所获，弃此所守，识道之华而愚之首。故苟得其为功之母，则万物作焉而不辞也，万事存焉而不劳也。用不以形，御不以名，故仁义可显，礼敬可彰也。夫载之以大道，镇之以无名，则物无所尚，志无所营，各任其贞，事用其诚，则仁德厚焉，行义正焉，礼敬清焉。弃其所载，舍其所生，用其成形，役其聪明，仁则诚焉，义其竞焉，礼其争焉。故仁德之厚，非用仁之所能也。行义之正，非用义之所成也。礼敬之清，非用礼之所济也。载之以道，统之以母，故显之而无所尚，彰之而无所竞。用夫无名，故名以笃焉。用夫无形，故形以成焉。守母以存其子，崇本以举其末，则形名俱有而邪不生，大美配天而华不作。故母不可远，本不可失。仁义，母之所生，非可以为母；形器，匠之所成，非可以为匠也。舍其母而用其子，弃其本而适其末，名则有所分，形则有所止。虽极其大，必有不周；虽盛其美，秘有患忧。功在为之，岂足处也。<br />
　　三十九章<br />
　　昔之得一者，<br />
　　昔，始也。一，数之始而物之极也。各是一物之生，所以为主也。物皆各得此一以成，既成而合以居成，居成则失其母。故皆裂发歇竭灭蹶也。<br />
　　天得一以清，地得一以宁，神得一以灵，谷得一以盈，万物得一以生，侯王得一以为天下贞。其致之，<br />
　　各以其一，致此清、宁、灵、生、贞。<br />
　　天无以清将恐裂，<br />
　　用一以致清耳，非用清以清也。守一则清不失，用清则恐裂也。故为功之母，不可舍也。是以皆无用其功，恐丧其本也。<br />
　　地无以宁将恐发，神无以灵将恐歇，谷无以盈将恐竭，万物无以生将恐灭，侯王无以贵高将恐蹙，故贵以贱为本，高以下为基。是以侯王自谓孤寡不谷，此非以贱为本耶，非乎？故致数誉无誉，不欲琭琭如玉，珞珞如石。<br />
　　清不能为清，盈不能为盈，皆有其母以存其形。故清不足贵，盈不足多。贵在其母，而母无贵形。贵乃以贱为本，高乃以下为基，故致数誉乃无誉也。玉石琭琭珞珞，体尽於形，故不欲也。<br />
　　四十章<br />
　　反者道之动，<br />
　　高以下为基，贵以贱为本，有以无为用，此其反也。动皆知其所无，则物通矣。故曰反者道之动也。<br />
　　弱者道之用。<br />
　　柔弱同通，不可穷极。<br />
　　天下万物生於有，有生於无。<br />
　　天下之物，皆以有为生。有之所始，以无为本。将欲全有，必反於无也。<br />
　　四十一章<br />
　　上士闻道，勤而行之；<br />
　　有志也。<br />
　　中士闻道，若存若亡；下士闻道，大笑之，不笑不足以为道。故建言有之：<br />
　　建犹立也。<br />
　　明道若昧，<br />
　　光而不耀。<br />
　　进道若退，<br />
　　后其身而身先，外其身而身存。<br />
　　夷道若颣，<br />
　　颣，土内也。大夷之道，因物之性，不执平以割物，其平不见，乃更反若颣土内也。<br />
　　上德若谷，<br />
　　不德其德，无所怀也。<br />
　　太白若辱，<br />
　　知其白，守其黑，大白然后乃得。<br />
　　广德若不足，<br />
　　广德不盈，廓然无形，不可满也。<br />
　　建德若偷，<br />
　　偷，匹也。建德者，因物自然，不立不施，故若偷匹。<br />
　　质真若渝，<br />
　　质真者，不矜其真，故渝。<br />
　　大方无隅，<br />
　　方而不割，故无隅也。<br />
　　大器晚成，<br />
　　大器成，天下不持全别也。故必晚成也。<br />
　　大音希声，<br />
　　听之不闻名曰希，不可得闻之音也。有声则有分，有分则不宫而商矣。<br />
　　分则不能统众，故有声者非大音也。<br />
　　大象无形，<br />
　　有形则有分，有分者不温则炎，不炎则寒，故象而形者，非大象。<br />
　　道隐无名。夫唯道，善贷且成。<br />
　　凡此诸善，皆是道之所成也。在象则为大象，而大象无形。在音则为大音，而大音希声。物以之成，而不见其成形，故隐而无名也。贷之非唯供其乏而已，一贷之则足以永终其德，故曰善贷也。成之不加机匠之裁，无物而不济其形，故曰善成。<br />
　　四十二章<br />
　　道生一，一生二，二生三，三生万物。万物负阴而抱阳，冲气以为和。人之所恶，唯孤寡不谷、而王公以为称。故物或损之而益，或益之而损。<br />
　　万物万形，其归一也。何由致一？由於无也。由无乃一，一可谓无。已谓之一，岂得无言乎？有言有一，非二如何？有一有二，遂生乎三。从无之有，数尽乎斯，过此以往，非道之流。故万物之生，吾知其主，虽有万形，冲气一焉。百姓有心，异国殊风，而得一者，王侯主焉。以一为主，一何可舍？愈多愈远，损则近之，损之至尽，乃得其极。既谓之一，犹乃至三，况本不一，而道可近乎？损之而益，岂虚言也。<br />
　　人之所教，我亦教之，<br />
　　我之非强使人从之也，而用夫自然，举其至理，顺之必吉，违之必凶。故人相教，违之必自取其凶也，亦如我之教人勿违之也。<br />
　　强梁者不得其死。吾将以为教父。<br />
　　强梁则必不得其死。人相教为强梁，则必如我之教人不当为强梁也。举其强梁不得其死以教耶？若云顺吾教之铃吉也，故得其违教之徒，适可以为教父也。<br />
　　四十三章<br />
　　天下之至柔，驰骋天下之至坚，<br />
　　气无所不入，水无所不出於经。<br />
　　无有入无间，吾是以知无为之有益。<br />
　　虚无柔弱，无所不通。无有不可穷，至柔不可折。以此推之，故知无为之有益也。<br />
　　不言之教，无为之益，天下希及之。<br />
　　四十四章<br />
　　名与身孰亲？<br />
　　尚名好高，其身又疏。<br />
　　身与货孰多？<br />
　　贪货无厌，其身必少。<br />
　　得与亡孰病？<br />
　　得多利而亡其身，何者为病也？<br />
　　是故甚爱必大费，多藏必厚亡。<br />
　　甚爱不与物通，多藏不与物散。求之者多，攻之者众，为物所病，故大费厚亡也。<br />
　　知足不辱，知止不殆，可以长久。<br />
　　四十五章<br />
　　大成若缺，其用不弊；<br />
　　随物而成，不为一象，故若缺也。<br />
　　大盈若冲，其用不穷。<br />
　　大盈充足，随物而兴，无所爱矜，故若冲也。<br />
　　大直若屈，<br />
　　随物而直，直不在一#2，故若屈也。<br />
　　大巧若拙，<br />
　　大巧因自然以成器，不造为异端，故若拙也。<br />
　　大辩若讷。<br />
　　大辩因物而言，己无所造，故若讷也。<br />
　　躁胜寒，静胜热，清静为天下正。<br />
　　躁罢然后胜寒，静无为以胜热，以此推之，则清静为天下正也。静则全物之真，躁则犯物之性，故唯清静乃得如上诸大也。<br />
　　四十六章<br />
　　天下有道，却走马以粪；<br />
　　天下有道，知足知止，无求於外，各修其内而已，故却走马以治田粪也。<br />
　　天下无道，戎马生於郊。<br />
　　贪欲无厌，不修其内，各求於外，故戎马生於郊也。<br />
　　祸莫大於不知足，咎莫大於欲得，故知足之足，常足矣。<br />
　　四十七章<br />
　　不出户，知天下；不窥牖，见天道。<br />
　　事有宗而物有主，途虽殊而同归也，虑虽百而其致一也。道有大常，理有大致，执古之道，可以御今。虽处於今，可以知古始，故不出户窥牖而可知也。<br />
　　其出弥远，其知弥少。<br />
　　无在於一，而求之於众也。道视之不可见，听之不可闻，搏之不可得，如其知之，不须出户。若其不知，出愈远愈迷也。<br />
　　是以圣人不行而知，不见而名，<br />

                    <br>
                        　　得物之致，故虽不行，而虑可知也。识物之宗，故虽不见，而是非之理可得而名也。<br />
　　不为而成。<br />
　　明物之性，因之而已。故虽不为，而使之成矣。<br />
　　四十八章<br />
　　为学日益，<br />
　　务欲进其所能，益其所习。<br />
　　为道日损。<br />
　　务欲反虚无也。<br />
　　损之又损，以至於无为，无为而无不为。<br />
　　有为则有所失，故无为乃无所不为也。<br />
　　取天下常以无事，<br />
　　动常因也。<br />
　　及其有事，<br />
　　自己造也。<br />
　　不足以取天下。<br />
　　失统本也。<br />
　　四十九章<br />
　　圣人无常心，以百姓心为心。<br />
　　动常因也。<br />
　　善者吾善之，不善者吾亦善之，<br />
　　各因其用，则善不失也。<br />
　　德善。<br />
　　无弃人也。<br />
　　信者吾信之，不信者吾亦信之，德信。圣人在天下歙歙，为天下浑其心，百姓皆注其耳目，<br />
　　各用聪明。<br />
　　圣人皆孩之。<br />
　　皆使和而无欲，如婴兄也。夫天地设位，圣人成能，人谋鬼谋，百姓与能者。能者与之，资者取之，能大则大，资贵则贵，物有其宗，事有其主。如此则可冕旒充目而不惧於欺，黈纩塞耳而无戚於慢，又何为劳一身之聪明，以察百姓之情哉。夫以明察物，物亦竞以其明应之。以不信察物，物亦竞以不信应之。夫天下之心不必同，其所应不敢异，则莫肯用其情矣。甚矣，害之大也，莫大於用其明矣。夫在智则人与之讼，在力则人与之争。智不出於人，而立乎讼地则穷矣；力不出於人，而立乎争地则危矣。未有能使人无用其智力乎己者也，如此则己以一敌人，而人以千万敌己也。若乃多其法纲，烦其刑罚，塞其径路，攻其幽宅，则万物失其自然，百姓丧其手足。鸟乱於上，鱼乱於下，是以圣人之於天下，歙歙焉心无所主也，为天下浑心焉，意无所适莫也。无所察焉，百姓何避？无所求焉，百姓何应？无避无应，则莫不用其情矣。人无为，舍其所能而为其所不能，舍其所长而为其所短。如此则言者言其所知，行者行其所能，百姓各皆注其耳目焉，吾皆孩之而已。<br />
　　五十章<br />
　　出生入死，<br />
　　出生地，入死地。<br />
　　生之徒十有三，死之徒十有三，人之生动之死地十有三。夫何故？以其生生之厚。盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。夫何故？以其无死地。<br />
　　十有三，犹云十分有三分。取其生道，全生之极，十分有三耳。取死之道，全死之极，十分亦有三耳。而民生生之厚，更之无生之地焉。善摄生者，无以生为生，故无死地也。器之害者，莫甚乎戈兵。兽之害者，莫甚乎兕虎。而令兵戈无所容其锋刃，虎兕无所措其爪角，斯诚不以欲累其身者也，何死地之有乎？夫蚖蟺以渊为浅，而凿穴其中；鹰鹯以山为卑，而增巢其上。矰缴不能及，网罟不能到，可谓处於无死地矣。然而卒以甘饵，乃入於无生之地，岂非生生之厚乎？故物苟不以求离其本，不以欲渝其真，虽入军而不害，陆行而不可犯也。赤子之可则而贵，信矣。<br />
　　五十一章<br />
　　道生之，德畜之，物形之，势成之。<br />
　　物生而后畜，畜而后形，形而后成。何由而生？道也。何得而畜？德也。何由而形？物也。何使而成？势也。唯因也，故能无物而不形。唯势也，故能无物而不成。凡物之所以生，功之所以成，皆有所由。有所由焉，则莫不由乎道也。故推而极之，亦至道也。随其所因，故各有称焉。<br />
　　是以万物莫不尊道而贵德。<br />
　　道者，物之所由也。德者，物之所得也。由之乃得，故曰不得不失。尊之则害，不得不贵也。<br />
　　道之尊，德之贵，夫莫之命常自然。<br />
　　命并作爵。<br />
　　故道生之，德畜之，长之育之，亭之毒之，养之覆之。<br />
　　谓成其实，各得其庇荫，不伤其体矣。<br />
　　生而不有，为而不恃，<br />
　　为而不有。<br />
　　长而不宰，是谓玄德。<br />
　　有德而不知其主也，出乎幽冥，故谓之玄德也。<br />
　　五十二章<br />
　　天下有始，以为天下母。<br />
　　善始之，则善养畜之矣。故天下有始，则可以为天下母矣。<br />
　　既知其母，复知其子；既知其子，复守其母，没其不殆。<br />
　　母，本也。子，末也。得本以知末，不舍本以逐末也。<br />
　　塞其兑，闭其门，<br />
　　兑，事欲之所由生。门，事欲之所由从也。<br />
　　终身不勤；<br />
　　无事永逸，故终身不勤也。<br />
　　开其兑，济其事，终身不救。<br />
　　不问其原而济其事，故虽终身不救。<br />
　　见小曰明，守柔曰强。<br />
　　为治之功不在大。见大不明，见小乃明。守强不强，守柔乃强也。<br />
　　用其光，<br />
　　显道以去民迷。<br />
　　复归其明。<br />
　　不明察也。<br />
　　无遗身殃，是谓习常。<br />
　　道之常也。<br />
　　五十三章<br />
　　使我介然有知，行於大道，唯施是畏。<br />
　　言若使我可介然有知，行大道於天下，唯施为之是畏也。<br />
　　大道甚夷，而民好径。<br />
　　言大道荡然正平，而民犹尚合之而不由，好从邪径，况复施为以塞大道之中乎？故曰大道甚夷，而民好径。<br />
　　朝甚除，<br />
　　朝，宫室也。除，絜好也。<br />
　　田甚芜，仓甚虚。<br />
　　朝甚除，则田甚芜，仓甚虚。设一而众害生也。<br />
　　服文彩，带利剑，厌饮食，财货有余，是谓盗夸，非道也哉。<br />
　　凡物不以其道得之，则皆邪也，邪则盗也。夸而不以其道得之，窃位也。故举非道以明，非道则皆盗夸也。<br />
　　五十四章<br />
　　善建不拔，<br />
　　固其根而后营其末，故不拔也。<br />
　　善抱者不脱，<br />
　　不贪於多，齐其所能，故不脱也。<br />
　　子孙以祭祀不辍。<br />
　　子孙传此道以祭祀，则不辍也。<br />
　　修之於身，其德乃真；修之於家，其德乃余；<br />
　　以身及人也。修之身则真，修之家则有余。修之不废，所施转大。<br />
　　修之於乡，其德乃长；修之於国，其德乃丰；修之於天下，其德乃普。故以身观身，以家观家，以乡观乡，以国观国，<br />
　　彼皆然也。<br />
　　以天下观天下。<br />
　　以天下百姓心，观天下之道也。天下之道逆顺吉凶，亦皆如人之道也。<br />
　　吾何以知天下然哉？以此。<br />
　　此，上之所云也。言吾何以得知天下乎，察己以知之，不求於外也。所谓不出户，以知天下者也。<br />
　　五十五章<br />
　　含德之厚，比於赤子，蜂虿虺蛇不螫，猛兽不据，攫鸟不搏。<br />
　　赤子无求无欲，不犯众物，故毒虫之物无犯之人也。含德之厚者，不犯於物，故无物以损其全也。<br />
　　骨弱筋柔而握固，<br />
　　以柔弱之故，故握能周固。<br />
　　未知牝牡之合而全作，<br />
　　作，长也。无物以损其身，故能全长也。言含德之厚者，无物可以损其德，渝其真，柔弱不争而不摧折，皆若此也。<br />
　　精之至也。终日号而不嘎，<br />
　　无争欲之心，故终日出声而不嘎也。<br />
　　和之至也。知和曰常，<br />
　　物以和为常，故知和则得常也。<br />
　　知常曰明，<br />
　　不皦不昧，不温不凉，此常也。无形不可得而见曰明也。<br />
　　益生曰祥，<br />
　　生不可益，益之则夭也。<br />
　　心使气曰强。<br />
　　心宜无有，使气则强。<br />
　　物壮则老，谓之不道，不道早已。<br />
　　五十六章<br />
　　知者不言，<br />
　　因自然也。<br />
　　言者不知。<br />
　　造事端也。<br />
　　塞其兑，闭其门，挫其锐，<br />
　　含守质也。<br />
　　解其分，<br />
　　除争原也。<br />
　　和其光，<br />
　　无所特显，则物无偏争也。<br />
　　同其尘，<br />
　　无所特贱，则物无偏耻也。<br />
　　是谓玄同。故不可得而亲，不可得而疏；<br />
　　可得而亲，则可得而疏也。<br />
　　不可得而利，不可得而害；<br />
　　可得而利，则可得而害也。<br />
　　不可得而贵，不可得而贱，<br />
　　可得而贵，则可得而贱也。<br />
　　故为天下贵。<br />
　　无物可以加之也。<br />
　　五十七章<br />
　　以正治国，以奇用兵，以无事取天下。<br />
　　以道治国则国平，以正治国，则奇正起也，以无事则能取天下也。上章云，其取天下者，常以无事。及其有事，又不足以取天下也。故以正治国，则不足以取天下，而以奇用兵也。夫以道治国，崇本以息末，以正治国，立辟以攻末。本不立而末浅，民无所及，故必至於奇用兵也。<br />
　　吾何以知其然哉？以此。天下多忌讳，而民弥贫；民多利器，国家滋昏；<br />
　　利器，凡所以利己之器也。民强则国家弱。<br />
　　人多技巧，奇物滋起；<br />
　　民多智慧则巧伪生，巧伪生则邪事起。<br />
　　法令滋彰，盗贼多有。<br />
　　立正欲以息邪，而奇兵用。多忌讳欲以耻贫，而民弥贫。利器欲以强国者也，而国愈昏。多皆舍本以治末，故以致此也。<br />
　　故圣人云：我无为而民自化，我好静而民自正，我无事而民自富，我无欲而民自朴。<br />
　　上之所欲，民从之速也。我之所欲，唯无欲，而民亦无欲而自朴也。此四者，崇本以息末也。<br />
　　五十八章<br />
　　其政闷闷，其民淳淳；<br />
　　言善治政者，无形无名，无事无正可举，闷闷然卒至於大治，故曰其政闷闷也。其民无所争竞，宽大淳淳，故曰其民淳淳也。<br />
　　其政察察，其民缺缺。<br />
　　立刑名，明赏罚，以检奸伪，故曰其政察察#3也。殊类分析，民奸争竞，故曰其民缺缺。<br />
　　祸兮，福之所倚；福兮，祸之所伏。孰知其极？其无正。<br />
　　言谁知善治之极乎，唯无可正举，无可形名，闷闷然而天下大化，是其极也。<br />
　　正复为奇，<br />
　　以正治国，则便复以奇用兵矣，故曰正复为奇。<br />
　　善复为妖，<br />
　　立善以和万物，则便复有妖之患也。<br />
　　人之迷，其日固久。<br />
　　言人之迷惑失道固久矣，不可便正善治以责。<br />
　　是以圣人方而不割，<br />
　　以方导物，舍去其邪。不以方割物，所谓大方无隅。<br />
　　廉而不剧，<br />
　　康，清康也。剧，伤也。以清康清民，令去其邪，令去其污，不以清康刿伤於物也。<br />
　　直而不肆，<br />
　　以直导物，令去其僻，而不以直激沸於物也，所谓直若屈也。<br />
　　光而不惧。<br />
　　以光鉴其所以迷，不以光照求其隐匿也，所谓明道若昧也。此皆崇本以息末，不攻而使复之也。<br />
　　道德真经注卷之三竟<br />
　　#1德其母：此句疑作『则得其母』。<br />
　　#2直不在一：『不』原作『下』，据张本改。<br />
　　#3其政察察：『其政』二字原脱，据张本加。<br />
　　道德真经注卷之四<br />
　　山阳王弼注<br />
　　五十九章<br />
　　治人事天，莫若啬。<br />
　　莫若#1，犹莫过也。啬，农夫。农人之治田，务去其殊类，归於齐一也。全其自然，不急其荒病，除其所以荒病，上承天命，下绥百姓，莫过於此。<br />
　　夫唯啬，是谓早服。<br />
　　早服，常也。<br />
　　早服谓之重积德。<br />
　　唯重积德，不欲锐速，然后乃能使早服其常，故曰早服谓之重积德者也。<br />
　　重积德则无不克，无不克则莫知其极。<br />
　　道无穷也。<br />
　　莫知其极，可以有国。<br />
　　以有穷而莅国，非能有国也。<br />
　　有国之母，可以长久。<br />
　　国之所以安，谓之母。重积德，是唯图其根，然后营末，乃得其终也。<br />
　　是谓深根固柢，长生久视之道。<br />
　　六十章<br />
　　治大国，若烹小鲜。<br />
　　不扰也。躁则多害，静则全真。故其国弥大，而其主弥静，然后乃能广得众心矣。<br />
　　以道莅天下，其鬼不神；<br />
　　治大国则若烹小鲜，以道莅天下，则其鬼不神也。<br />
　　非其鬼不神，其神不伤人；<br />
　　神不害自然也。物守自然，则神无所加；神无所加，则不知神之为神也。<br />
　　非其神不伤人，圣人亦不伤人。<br />
　　道洽则神不伤人，神不伤人，则不知神之为神。道洽则圣人亦不伤人，圣人不伤人，则亦不知圣人之为圣也。犹云非独不知神之为神，亦不知圣人之为圣也。夫恃威网以使物者，治之衰也。使不知神圣之为神圣，道之极也。<br />
　　夫两不相伤，故德交归焉。<br />
　　神不伤人，圣人亦不伤人。圣人不伤人，神亦不伤人。故曰两不相伤也，神圣合道，交归之也。<br />
　　六十一章<br />
　　大国者下流，<br />
　　江海居大而处下，则百川流之。大国居大而处下，则天下流之，故曰大国下流也。<br />
　　天下之交，<br />
　　天下所归会也。<br />
　　天下之牝。<br />
　　静而不求，物自归之也。<br />
　　牝常以静胜牡，以静为下。<br />
　　以其静，故能为下也。牝，雌也。雄躁动贪欲，雌常以静，故能胜雄也。以其静复能为下，故物归之也。<br />
　　故大国以下小国，<br />
　　大国以下，犹云以大国下小国。<br />
　　则取小国；<br />
　　小国则附之。<br />
　　小国以下大国，则取大国。<br />
　　大国纳之也。<br />
　　故或下以取，或下而取。<br />
　　言唯修卑下，然后乃各得其所。<br />
　　大国不过欲兼畜人，小国不过欲入事人。夫两者各得其所欲，大者宜为下。<br />
　　小国修下，自全而已，不能令天下归之。大国修下，则天下归之。故曰各得其所欲，则大者宜为下也。<br />
　　六十二章<br />
　　道者万物之奥，<br />
　　奥，犹暧也，可得庇荫之辞。<br />
　　善人之宝，<br />
　　宝以为用也。<br />
　　不善人之所保。<br />
　　保以全也。<br />
　　美言可以市，尊行可以加人。<br />
　　言道无所不先，物无有贵於此也。虽有珍宝璧马，无以匹之。美言之，则可以夺众货之贾，故曰美言可以市也。尊行之，则千里之外应之，故曰可以加於人也。<br />
　　人之不善，何弃之有？<br />
　　不善当保道以免放。<br />
　　故立天子，置三公，<br />
　　言以尊行道也。<br />
　　虽有拱璧以先驷马，不如坐进此道。<br />
　　此道上之所云也。言故立天子，置三公，尊其位，重其人，所以为道也。物无有贵於此者，故虽有拱抱宝璧以先驷马而进之，不如坐而进此道也。<br />

                    <br>
                        　　古之所以贵比道者，何不日以求得，有罪以免耶？故为天下贵。<br />
　　以求则得求，以免则得免，无所而不施，故为天下贵也。<br />
　　六十三章<br />
　　为无为，事无事，味无味。<br />
　　以无为为居，以不言为教，以恬淡为味，治之极也。<br />
　　大小多少。报怨以德。<br />
　　小怨则不足以报，大怨则天下之所欲诛，顺天下之所同者，德也。<br />
　　图难於其易，为大於其细。天下难事必作於易，天下大事必作於细。是以<br />
　　圣人终不为大，故能成其大。夫轻诺必寡信，多易必多难，是以圣人曰犹难之，<br />
　　以圣人之才，犹尚难於细易，况非圣人之才，而欲忽於此乎？故曰犹难之也。<br />
　　故终无难矣。<br />
　　六十四章<br />
　　其安易持，其未兆易谋，<br />
　　以其安不忘危，持之不忘亡，谋之无功之势，故曰易也。<br />
　　其脆易浮，其微易散。<br />
　　虽失无入有，以其微脆之故，未足以兴大功，故易也。此四者，皆说慎终也。不可以无之故而不持，不可以微之故而弗散也。无而弗持，则生有焉；微而不散，则生大焉。故虑终之患如始之祸，则无败事。<br />
　　为之於未有，<br />
　　谓其安未兆也。<br />
　　治之於未乱。<br />
　　谓微脆也。<br />
　　合抱之木，生於毫末；九层之台，起於累土；千里之行，始於足下。为者败之，执者失之。<br />
　　当以慎终除微，慎微除乱，而以施为治之，形名执之。反生事原，巧辟滋作，故败失也。<br />
　　是以圣人无为，故无败；无执，故无失。民之从事，常於几成而败之。<br />
　　不慎终也。<br />
　　慎终如始，财无败事。是以圣人欲不欲，不贵难得之货；<br />
　　好欲虽微，争尚为之兴。难得之货虽细，食盗为之起也。<br />
　　学不学，复众人之所过，<br />
　　不学而能者，自然也。喻於不学者#2，过也。故学不学，以复众人之所过。<br />
　　以辅万物之自然而不敢为。<br />
　　六十五章<br />
　　古之善为道者，非以明民，将以愚之。<br />
　　明谓多见巧诈，蔽其朴也。愚谓无知守真，顺自然也。<br />
　　民之难治，以其智多。<br />
　　多智巧诈，故难治也。<br />
　　故以智治国，国之贼；<br />
　　智犹治也。以智而治国，所以谓之贼者，故谓之智也。民之难治，以其多智也，当务塞兑闭门，令无知无欲，而以智术动民邪心，既动复以巧术防民之伪。民知其术，防随而避之，思惟密巧，奸伪益滋，故曰以智治国，国之贼也。<br />
　　不以智治国，国之福。知此两者亦稽式。常知稽式，是谓玄德。玄德深矣远矣，<br />
　　稽，同也，今古之所同则不可废。能知稽式，是谓玄德，玄德深矣，远矣。<br />
　　与物反矣，<br />
　　反其真也。<br />
　　然后乃至大顺。<br />
　　六十六章<br />
　　江海所以能为百谷王者，以其善下之，故能为百谷王。是以圣人欲上民，必以言下之；欲先民，必以身后之。是以圣人处上而民不重，处前而民不害，是以天下乐推而不厌。以其不争，故天下莫能与之争。<br />
　　六十七章<br />
　　天下皆谓我道大，似不肖。夫唯大，故似不肖。若肖，久矣其细也夫。<br />
　　久矣其细，犹曰其细久矣。肖则失其所以为大矣，故夫曰：若肖，久矣其细也。<br />
　　我有三宝，持而保之。一曰慈，二曰俭，三曰不敢为天下先。慈故能勇，<br />
　　夫慈，以陈则胜，以守则固，故能勇也。<br />
　　俭故能广，<br />
　　节俭爱费，天下不匮，故能广也。<br />
　　不敢为天下先，故能成器长。<br />
　　唯后外其身，为物所归，然后乃能立成器，为天下利，为物之长也。<br />
　　今舍慈且勇，<br />
　　且犹取也。<br />
　　舍俭且广，舍后且先，死矣。夫慈，以战则胜，<br />
　　相恳而不避於难，故正也。<br />
　　以守则固。天将救之，以慈卫之。<br />
　　六十八章<br />
　　善为士者不武，<br />
　　士，卒之帅也。武，尚先陵人也。<br />
　　善战者不怒，<br />
　　后而不先，应而不唱，故不在怒。<br />
　　善胜敌者不与，<br />
　　不与争也。<br />
　　善用人者为之下。是谓不争之德，是谓用人之力，<br />
　　用人而不为之下，则力不为用也。<br />
　　是谓配天古之极。<br />
　　六十九章<br />
　　用兵有言：吾不敢为主而为客，不敢进寸而退尺。是谓行无行，<br />
　　彼逐不止。<br />
　　攘无臂，扔无敌，<br />
　　行谓行陈也。言以谦退、哀慈、不敢为物先用战，犹行无行、攘无臂、执无兵、扔无敌也，言无有与之抗也。<br />
　　执无兵。祸莫大於轻敌，轻敌几丧吾宝。<br />
　　言吾哀慈谦退，非欲以取强无敌於天下也，不得已而卒至於无敌，斯乃吾之所以为大祸也。宝，三宝也，故曰几亡吾宝。<br />
　　故抗兵相加，哀者胜矣。<br />
　　抗，举也。加，当也。哀者必相惜而不趣利避害，故必胜。<br />
　　七十章<br />
　　吾言甚易知，甚易行。天下莫能知，莫能行。<br />
　　可不出户窥牖而知，故曰甚易知也。无为而成，故曰甚易行也。或於躁欲，故曰莫之能知也。迷於荣利，故曰莫之能行也。<br />
　　言有宗，事有君。<br />
　　宗，万物之宗也。君，万物之主也。<br />
　　夫唯无知，是以不我知。<br />
　　以其言有宗、事有君之故，故有知之人不得不知之也。<br />
　　知我者希，则我者贵。<br />
　　唯深，故知之者希也。知我益希，我亦无匹，故曰知我者希，则我者贵也。<br />
　　是以圣人被褐怀玉。<br />
　　被褐者，同其尘。怀玉者，宝其真也。圣人之所以难知，以其同尘而不殊，怀玉而不渝，故难知而为贵也。<br />
　　七十一章<br />
　　知不知，上；不知知，病。<br />
　　不知知之不足任，则病也。<br />
　　夫唯病病，是以不病。圣人不病，以其病病，是以不病。<br />
　　七十二章<br />
　　民不畏威，则大威至。无狎其所居，无厌其所生。<br />
　　清静无为，谓之居。谦后不盈，谓之生。离其清静#3，行其躁欲，弃其谦后，任其威权，则物扰而民僻。威不能复制民，民不能堪其威，则上下大溃矣。天诛将至，故曰民不畏威，则大威至。无狎其所居，无厌其所生，言威力不可任也。<br />
　　夫唯不厌，<br />
　　不自厌也。<br />
　　是以不厌。<br />
　　不自厌，是以天下莫之厌。<br />
　　是以圣人自知不自见，<br />
　　不自见其所知，以耀光行威也。<br />
　　自爱不自贵，<br />
　　自贵则物狎厌居生。<br />
　　故去彼取此。<br />
　　七十三章<br />
　　勇於敢则杀，<br />
　　必不得其死也。<br />
　　勇於不敢则活。<br />
　　必齐命也。<br />
　　此两者，或利或害。<br />
　　俱勇而所施者异，利害不同，故曰或利或害也。<br />
　　天之所恶之。孰知其故？是以圣人犹难之。<br />
　　孰，谁也，言谁能知天下之所恶意故邪，其唯圣人。夫圣人之明，犹难於勇敢，况无圣人之明而欲行之也，故曰犹难之也。<br />
　　天之道，不争而善胜，<br />
　　天虽不争，故天下莫能与之争。<br />
　　不言而善应<br />
　　顺则吉，逆则凶，不言而善应也。<br />
　　不召而自来，<br />
　　处下则物自归。<br />
　　繟然而善谋。<br />
　　垂象而见吉凶，先事而设诚，安而不忘危，未召而谋之，故曰繟然而善谋也。<br />
　　天网恢恢，疏而不失。<br />
　　七十四章<br />
　　民不畏死，奈何以死惧之。若使民常畏死，而为奇者，吾得执而杀之，孰敢？<br />
　　诡异乱群谓之奇也。<br />
　　常有司杀者杀。夫司杀者，是代大匠斲#4。夫代大匠斲者，希有不伤其手矣。<br />
　　为逆顺者之所恶忿也#5。不仁者，人之所疾也，故曰常有司杀也。<br />
　　七十五章<br />
　　民之饥，以其上食税之多，是以饥。民之难治，以其上之有为，是以难治。民之轻死，以其求生之厚，是以轻死。夫唯无以生为者，是贤於贵生。<br />
　　言民之所以僻，治之所以乱，皆由上不由其下也。民从上也。<br />
　　七十六章<br />
　　人之生也柔弱，其死也坚强。万物草木之生也柔脆，其死也枯槁，故坚强者死之徒，柔弱者生之徒。是以兵强则不胜，<br />
　　强兵以暴於天下者，物之所恶也，故必不得胜。<br />
　　木强则共。<br />
　　物所加也。<br />
　　强大处下，<br />
　　木之本也。<br />
　　柔弱处上。<br />
　　枝条是也。<br />
　　七十七章<br />
　　天之道，其犹张弓与？高者抑之，下者举之，有余者损之，不足者补之。天之道损有余而补不足，人之道则不然，<br />
　　与天地合德，乃能包之。如天之道，如人之量，则各有其身，不得相均。如唯无身无私乎自然，然后乃能与天地合德。<br />
　　损不足以奉有余。孰能有余以奉天下？唯有道者。是以圣人为而不恃，功成而不处，其不欲见贤。<br />
　　言唯能处盈而全虚，损存以补无。和光同尘，荡而均者，唯其道也，是以圣人不欲示其贤以均天下。<br />
　　七十八章<br />
　　天下莫柔弱於水，而攻坚强者莫之能胜，其无以易之。<br />
　　以，用也。其谓水也，言用水之柔弱，无物可以易之也。<br />
　　弱之胜强，柔之胜刚，天下莫不知，莫能行。是以圣人云：受国之垢，是谓社稷主；受国不祥，是谓天下王。正言若反。<br />
　　七十九章<br />
　　和大怨，必有余怨，<br />
　　不明理其契，以致大怨已至。而德以和之，其伤不复，故必有余怨也。<br />
　　安可以为善。是以圣人执左契，<br />
　　左契防怨之所由生也。<br />
　　而不责於人。有德司契，<br />
　　有德之人念思其契，不令怨生而后责於人也。<br />
　　无德司彻。<br />
　　彻，司人之过也。<br />
　　天道无亲，常与善人。<br />
　　八十章<br />
　　小国寡民，<br />
　　国既小，民又寡，尚可使反古，况国大民众乎？故举小国而言也。<br />
　　使有什伯之器而不用，<br />
　　言使民虽有什伯之器，而无所用之，当何患不足也。<br />
　　使民重死而不远徙。<br />
　　使民不用，惟身是宝，不贪货赂，故各安其居，重死而不远徙也。<br />
　　虽有舟舆，无所乘之；虽有甲兵，无所陈之；使人复结绳而用之。甘其食，美其服，安其居，乐其俗。邻国相望，鸡犬之声相闻，民至老死，不相往来。<br />
　　无所欲求。<br />
　　八十一章<br />
　　信言不美，<br />
　　实在质也。<br />
　　美言不信。<br />
　　本在朴也。<br />
　　善者不辩，辩者不善。知者不博，<br />
　　极在一也。<br />
　　博者不知。圣人不积，<br />
　　无私自有，唯善是与，任物而已。<br />
　　既以为人己愈有，<br />
　　物所尊也。<br />
　　既以与人己愈多。<br />
　　物所归也。<br />
　　天之道利而不害，<br />
　　动常生成之也。<br />
　　圣人之道为而不争。<br />
　　顺天之利，不相伤也。<br />
　　道德真经注卷之四竟<br />
　　#1莫若：原本作『莫如』，据张本改。<br />
　　#2喻於不学者：『不』字疑衍。<br />
　　#3离：原本作『虽』，据张本改。<br />
　　#4是代大匠斯：『代』字原脱，据张本加。<br />
　　#5为逆顺者之所恶忿也：此句疑作『为逆者，顺之所恶也』。<br />
　　道德真经注后记<br />
　　王弼《老子道德经》二卷，真得老子之学欤？盖严君平《指归》之流也，其言仁义与礼不能自用，必待道以用之。天地万物各得於一，岂特有功於《老子》 哉？凡百学者盖不可不知乎此也。予於是知弼本深於《老子》而《易》则末矣。其於《易》多假诸《老子》之旨，而《老子》无资於《易》者，其有余不足之迹，断可见也。呜呼，学其难哉。弼知佳兵者不祥之器，至於战胜以丧礼处之，非《老子》之言，乃不知常善救人，故无弃人，常善救物，故无弃物，独得诸河上公，而古本无有也，赖傅奕能辩之尔。然弼题是书曰《道德经》，不析乎《道》《德》而上下之，犹近於古欤？其文字则多误谬，殆有不可读者，令人惜之。尝谓弼之於《老子》，张湛之於《列子》，郭象之於《庄子》，杜预之於《左氏》，范宁之於《谷梁》，毛苌之於《诗》，郭璞之於《尔雅》，完然成一家之学，后世虽有作者，未易加也。予既缮写弼书，并以记之。<br />
　　政和乙未十月丁丑嵩山晁说之鄜时记。<br />
　　克伏诵咸平圣语有曰：《老子道德经》，治世之要，明皇解虽灿然可观，王弼所注，言简意深，真得老氏清净之旨。克自此求弼所注甚力，而近世希有。盖久而后得之，往岁摄建宁学官，尝以刊行。既又得晁以道先生所题本，不分《道》《德》而上下之，亦无篇目。克喜其近古，缮写藏之。乾道庚寅，分教京口，复镂板以传。若其字之谬讹，前人已不能证，克焉敢辄易，姑俟夫知者。<br />
　　三月二十四日左从事郎充镇江府府学教授熊克馑记。<br />
　　<br />

                    </div></div><hr><script charset='utf-8' src='../../js/footer.js'></script></body></html>