<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法道德真经解（宋陈象古）' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>道德真经解（宋陈象古）</center></div><div class='fo'><center>经文出处:来自殆知阁</center><br/><br>
                        道德真经解<br />
　　经名：道德真经解。宋陈象古解。二卷。底本出处：《正统道藏》洞神部玉诀类。原文不分章，今据通行本补。<br />
　　道德真经解序<br />
　　道本真淳，理贵清争。民兴情欲，巧伪万端。全生不能，救死不暇。太上愍於苦趣，为着真文，以谓道非己生，百姓咸有，惑於障蔽，遂失自然。故显教丁宁，立言亲密，还淳反朴，皇在人心，分章设名，乃昔前训。夫道包於德，德和於道，强名不德，妙用一同，以理究观，何有分别。今以太上老君五千言为标题，庶几完其旨意。理深义奥，要在发明，若或胶柱不通，恐误研精覃思，辄存解说，聊视管窥。<br />
　　时建中靖国元年十月初五日陈象古序。<br />
　　道德真经解卷上<br />
　　丞议郎陈象古解<br />
　　一章<br />
　　道可道，非常道。名可名，非常名。<br />
　　可道谓众人之所知者也。可名谓众人之所见者也。虽可知可见，未能尽道之妙理也，故众人常道者，非所谓道也，众人常名者，非所谓名也。道则渊乎其无名，名则纷兮其非道，皆强名之为道为名也。<br />
　　无名，天地之始；有名，万物之母。<br />
　　母，喻也，义取其始生也。天地之始，恍惚无名，既有其名，因万物之生於天地之间故也。<br />
　　常无欲，以观其妙；常有欲，以观其徽。<br />
　　无欲观妙，本极始也。有欲观徼，明其终也。欲因物而生，物尽欲极，则至於无为矣。徼，边际也。欲及乎边际，极而无所更往也。必有还淳反朴之理，与妙何以异哉。故无欲观妙，有欲观徼也，一而已矣。<br />
　　此两者，同出而异名，<br />
　　因无欲而知道之妙，因有欲而知道之徼，岂非同出之旨哉。<br />
　　同谓之玄。<br />
　　玄者，深微之义也，悟之在心。圣人知道之始终，觉道之用拾。众人则日用而不知其要，非元而何。<br />
　　玄之又玄，众妙之门。<br />
　　非浅近之义也。非常道，非常名，其理至深，不易窥测，故曰玄之又玄，众妙之门。非一而已，施之於治天下，施之於洽国，施之於治家，施之於治身，其妙皆如是而已矣。<br />
　　二章<br />
　　天下皆知美之为美，斯恶已；皆知善之为善，斯不善已。<br />
　　夫厌於粱肉者，不顾羹藜唅糗之味；被於纯绵者，不爱羔裘牛衣之温。殊不知寒者利祖褐，饥者甘糟糠，其要在饱暖而已。故美生於恶，恶生於美，善生於不善，不善生於善，皆由心存其好恶者也。有是心者，必有是事。<br />
　　故有无之相生，难易之相成，长短之相形，高下之相倾，声音之相和，前后之相随。<br />
　　以其心存於美恶，故利害不齐之如是也。<br />
　　是以圣人处无为之事，行不言之教。<br />
　　不自有其所为，不自繁其言教，道大自然，物亦顺之，譬如四时运行而万物由之以生焉。<br />
　　万物作而不辞，<br />
　　默随玄化，不言而喻。<br />
　　生而不有，为而不恃，功成不居。<br />
　　有则志浅，恃则任狭，居则不广。以道之大如是而处之，岂道之要妙乎。<br />
　　夫唯不居，是以不去。<br />
　　既不可居，又不可去。去则寂灭，其教将何以兴哉。<br />
　　三章<br />
　　不尚贤，使民不争；<br />
　　贤者，分别之所称也。尚者，上也。使贤者为上，不肖者为下，故上者骄而处位，下者畏而处困。以是自高企望之心，无能已也。富贵之无厌，贫贱之不足，触类而长，纷纷然哉，民安得不争乎？<br />
　　不贵难得之货，使民不为盗；<br />
　　盗因欲心使然也。<br />
　　不见可欲，使心不乱。<br />
　　尚贤贵货，见可欲也。不争不盗，故心不乱矣。<br />
　　是以圣人之治，<br />
　　教自己为始也。<br />
　　虚其心，<br />
　　道所依也。<br />
　　实其腹，<br />
　　以养其身为教之本也。<br />
　　弱其志，<br />
　　身常若不及也。<br />
　　强其骨。<br />
　　身之所立也。<br />
　　常使民无知无欲，<br />
　　无知，不任其智也；无欲，不强其爱也。<br />
　　使夫知者不敢为也。<br />
　　知者自任其智，知尚贤之迹，见难得之货。民既无争心，又无盗意，智者自知无所施其勇，故不敢为也。<br />
　　为无为，则无不治矣。<br />
　　道本无为，自然清静，岂不治之可言哉。<br />
　　四章<br />
　　道冲而用之，或不盈。<br />
　　冲，和也。道有冲和之气，充塞於天地之间，虽如此而不自盈满，言其不可测度准量也。<br />
　　渊兮似万物之宗。<br />
　　渊，深妙之旨也。宗，主也。道无作无为於万物，而万物因冲和之气以生，故曰似万物之宗。物性有刚柔迟速颜色声音之不齐，其所禀之分皆出自然，大则山川，小则草木，亦有冲和之气，其用一也。<br />
　　挫其锐，<br />
　　不妄动也。<br />
　　解其纷，<br />
　　动而有理也。<br />
　　和其光，<br />
　　不自明也。<br />
　　同其尘，<br />
　　浑其迹也。<br />
　　湛兮似或存。<br />
　　无中之有，有中之无故也。<br />
　　吾不知谁子，象帝之先。<br />
　　子者本於有生也，不可以定名，故曰不知谁子。帝之先谓始之以虚无终之亦以虚无故也。<br />
　　五章<br />
　　天地不仁，以万物为刍狗；圣人不仁，以百姓为刍狗。<br />
　　大仁不仁，故日天地不仁，圣人不仁也。刍，草也，有性焉；狗，畜也，有性焉，皆有道而无知之物也。性则道之始也，情则道之终也。道在乎始终而悉不达於通变，故以万百之数言之，又以刍狗之贱比之。<br />
　　天地之间，其犹橐钥乎？<br />
　　言其无心於涵容而无不容也。<br />
　　虚而不屈，动而愈出。<br />
　　言其无隔碍之至也。<br />
　　多言数穷，不如守中。<br />
　　知者贵默，故多言数穷。默识内明故贵於守中也。<br />
　　六章<br />
　　谷神不死，是谓玄牝。<br />
　　谷，喻也。神，阴阳不测者也。谷体虽小，可以喻太虚而能受，受而不有，其微若神，故曰谷神。死者，寂灭之谓也。神用若此，应用不穷，若存不见，安有死之道哉。玄牝则幽深不自满假耳。<br />
　　玄牝之门，是谓天地根。<br />
　　根，本也。天地不言而四时行焉，百物生焉，其本於玄牝之道至大至广，不可以测度矣。<br />
　　绵绵若存，用之不勤。<br />
　　绵绵，不绝之谓也。若存，则神用不可见也。用之不勤，则自然之道无心於有为之迹矣。<br />
　　七章<br />
　　天长地久，天地所以能长且久者，以其不自生，故能长生。<br />
　　冲而用之，不自生於万物，故至大不耗，至和不亏，所以形全而道妙，安得不长久乎？安得不长生乎？<br />
　　是以圣人后其身而身先，外其身而身存。<br />
　　不自任於事，不自专於己，有若无，实若虚，保守元微，符合於道，是以身常先而又身常存也。<br />
　　非以其无私邪？故能成其私。<br />
　　私，道也。万物因天地之涵容而不失冲和之气，岂非道之所贵哉？故能成其私。<br />
　　八章<br />
　　上善若水，<br />
　　水之为性，不好清净，不恶秽浊，其流行也必盈科而后进，其明未尝蔽，其润未尝亏，则水之性，道之自然也，故曰上善若水。<br />
　　水善利万物又不争，处众人之所恶，故几於道。<br />
　　善利，润下之功也。不争处恶，物莫能先之。<br />
　　居善地，<br />
　　水积之地无不善也。<br />
　　心善渊，<br />
　　水积之处，内含清明，无不深沉也。<br />
　　与善仁，<br />
　　水流之处，物得以生，无有害也。<br />
　　言善信，<br />
　　水润所及，无虚妄也。<br />
　　政善治，<br />
　　水力所行，无不滋益而顺物理也。<br />
　　事善能，<br />
　　流行赴百仞之溪而不惧，激之过颗而不弱。<br />
　　动善时。<br />
　　逢央则流，遇防则止。因风则漂，当寒则冰。<br />
　　夫唯不争，故无尤。<br />
　　以其上善，故不可以求其过失矣。<br />
　　九章<br />
　　持而盈之，不如其已；<br />
　　失在持也。持之则有为也，有其有而自守不倾失者，不如无其有而拾持守之迹也。<br />
　　揣而锐之，不可长保。<br />
　　揣而锐之，亦自用以就其利，必有穷竭之时，岂长久可保之道哉。<br />
　　金玉满堂，莫之能守；<br />
　　取喻以发明上义也。<br />
　　富贵而骄，自遗其咎。<br />
　　盈与锐之所致也。<br />
　　功成、名遂、身退，天之道。<br />
　　功成则自然不逆其道也，名遂则物各得其冲和之理也，身退则不自有其功名者也。<br />
　　十章<br />
　　载营魄抱一，能无离乎？<br />
　　道贵守真养素者也，魄则有象而不乱，一则有用而至纯，故曰营魄抱一。离则不成道，乃为二。今言能无离乎，是教之不可以有离也。<br />
　　专气致柔，能如婴儿乎？<br />
　　气为动用之先，柔为刚强之本，专气致柔，所保玄妙也。婴儿未有善恶之情，取拾之智，故又教之以不可不如婴儿也。<br />
　　涤除玄览，能无疵乎？<br />
　　涤如水之濯也，除如扫粪秽也，玄览於是可全矣。无疵，玄览之要妙，故又教之以不可以有疵瑕也。<br />
　　爱民治国，能无为乎。<br />
　　使百姓谓我自然，是无为之至也，故又教之以不可以有为也。<br />
　　天门开阖，能为雌乎？<br />
　　天气清净光明者也。随物应时，开阖之道不形於言，藏德不止，岂非雌乎？藏德则应用不屈。《素问》曰：藏德不止，故不下也。<br />
　　明白四达，能无知乎。<br />
　　明白四达，不可掩蔽於物，则无不见也，无不闻也。外鉴其形，内照其理，默而识之，不用家至户晓，纷纷其说矣。<br />
　　生之畜之，生而不有，为而不恃，长而不宰，是谓玄德。<br />
　　生则品物流形，各正性命也。育则养之以冲和之气，得遂其自然生死也。育之之功，治天下之所有也。万物生之以奉己而不以为有，故亦为而不恃，长而不宰矣。玄德运之在心，不彰於外是也。<br />
　　十－章<br />
　　三十辐共一毂，当其无，有车之用；<br />
　　辐毂喻道之始也。当无为用道之终也。辐毂自相维持，无所容也，因辐毂而有用，运载不穷，利之广也，是用在於无灼然矣。<br />
　　埏埴以为器，当其无，有器之用；凿户牖以为室，当其无，有室之用。<br />
　　此皆不自居其功，故前文日冲而用之或不盈。<br />
　　故有之以为利，无之以为用。<br />
　　利则止於事也，用则顺於道也。唯道虚无深微不可见，故曰无之以为用。<br />
　　十二章<br />
　　五色令人目盲，五音令人耳聋，五味令人口爽，<br />
　　贪惑嗜好，故取病如是也。<br />
　　驰骋田猎令人心发狂，<br />
　　动之过也，飘扬不能静，故狂发於内矣。<br />
　　难得之货使人行妨。<br />
　　贪爱所生，忽於义取，故其行妨。是以圣人为腹不为目，故去彼取此。为腹则实其腹也，内藏其明者也。不为目则防其外境之侵铄我也。彼外也，此内也，是圣人之所取拾也。<br />
　　十三章<br />
　　宠辱若惊，<br />
　　宠辱之来，哀乐之情必生於内，未有不动者，故曰若惊。<br />
　　贵大患若身。<br />
　　以大患生贵重者，莫若於身，因身而有患故也。<br />
　　何谓宠辱？宠为下，<br />
　　辱则由於内也，忍而屈人之下，道之要也。宠则假於外也，因人而成，其求不已，故为下也。<br />
　　得之若惊，失之若惊，是谓宠辱若惊。<br />
　　是生於心者明矣。<br />
　　何谓贵大患若身？吾所以有大患者，为吾有身，及吾无身，吾有何患。<br />
　　身者，万事之所丛。知所丛则不足恃其有也，不恃其有，则以道为身之妙用矣。<br />
　　故贵以身为天下，若可寄天下；爱以身为天下，若可托天下。<br />
　　恃贵有己而为天下，非寄天下之要也。恃爱有己而为天下，非托天下之要也。故不自大其贵，不自厚其．爱，以其不能长且久故也，故曰若可寄若可托。言若则不可寄不可托之义也。]<br />
　　十四章<br />
　　视之不见名曰夷，听之不闻名曰希，搏之不得名曰微。<br />
　　皆强名之也。以其无状之状，无物之象故也。<br />
　　此三者不可致请，故混而为一。<br />
　　视之不可见其形，听之不可闻其声，搏之不可得其实，其旨不二，义不可离，故曰混而为一。<br />
　　其上不皦，其下不昧，绳绳不可名，复归於无物。<br />
　　皦，明白之称也。昧，隐暗之称也。不皦谓道行於己，不自明其功也。不昧谓道施於物，不可隐蔽於其理也。<br />
　　是谓无状之状，无物之象，是谓惚恍。<br />
　　惚恍不可定名，与夷与希与微何有异哉。<br />
　　迎之不见其首，随之不见其后。<br />
　　不可致诘，故如是。<br />
　　执古之道，以御今之有，<br />
　　古之道，上文所载者是也。道则一也，无古与今，今之所为，虽与古异，岂容拾古之道哉。<br />
　　能知古始，是谓道纪。<br />
　　知物之本冲於道也，自古始若此。纪者，理之用也。知其古始，通其物理，道之妙也。<br />
　　十五章<br />
　　古之善为士者，微妙玄通，探不可识。<br />
　　守道抱一，非众人之所知，故能微妙玄通，不可容易以识之也。<br />
　　夫唯不可识，故强为之容：<br />
　　显教示信，若不强为之容，则恐来者不可学之。<br />
　　豫若冬涉川，<br />
　　豫，悦豫也。冬水定而无漂冲也#1虞，故悦豫如冬涉川，心安利往也。<br />
　　犹若畏四邻，<br />
　　犹，言也。言若畏四邻，则左右前后无不从於道也。四邻近於己，言必闻之，故若畏也。<br />
　　俨若客，<br />
　　钦其道之用也。<br />
　　涣若冰将释，<br />
　　将，大也。道施不吝，期於必行，所以涣散及物，如冰之大释也。<br />
　　敦兮其若朴，<br />
　　朴则纯和未散之时也。敦，厚也。厚则不浇薄，故如朴。<br />
　　旷兮其若谷，<br />
　　旷，虚之义也。谷，幽深而有容故也。<br />
　　浑兮其若浊。<br />
　　不自分别能否善恶，若水之未清故也。<br />
　　孰能浊以静之徐清？孰能安以久动之徐生？<br />
　　浊不能久，静之则浊者澄而清生。安不可极，久而必动，动则事理丛出。皆自然之理也。<br />
　　保此道者不欲盈。<br />
　　盈，满假之谓也。志自满假，道随而污，故不可盈。<br />
　　夫唯不盈，故能弊不新成。<br />
　　古人行道，其弊不生。今人若能如古，岂有新成之弊哉，恐其奉道之不至也。欲无弊者，其要在於不自盈而已。<br />

                    <br>
                        　　十六章<br />
　　致虚极，守静笃。<br />
　　致，至也。笃，厚也。虚极，道之本也。虚极无有，恐流於薄，故必守之以静笃，此造道之妙旨也。<br />
　　万物并作，吾以观其复。<br />
　　物极则复，复者自静，故可以观万物复生於微。万物虽多，安能离吾之道哉。<br />
　　夫物芸芸，各复归其根。<br />
　　芸芸，众多不齐也。根，本也。各复归其根至於极者，皆如是而已。<br />
　　归根曰静，<br />
　　本自清静，因物有迁也。<br />
　　静日复命，<br />
　　命所察赋者也。<br />
　　复命日常，<br />
　　察赋各有定分，非常而何哉。<br />
　　知常日明。<br />
　　明见道之用，理之头也。<br />
　　不知常，妄作凶。<br />
　　不知常则逆物理而乱其道之妙，非凶而何哉。<br />
　　知常容，<br />
　　安於本理，不复争竞，何有而不能容乎。<br />
　　容乃公，<br />
　　公者，不乱其物理，不私其己意，故能容。容者，至公之所在也。<br />
　　公乃王，<br />
　　王者尊崇，治天下之广，当如道而已。<br />
　　王乃天，<br />
　　先天而天弗违，后天而奉天时，唯王者堪之。<br />
　　天乃道，<br />
　　符合於天，则道无不备於动静之间矣。<br />
　　道乃久，<br />
　　道之为用，无有穷已之时也。<br />
　　殁身不殆。<br />
　　止於一身者，在各能行其道者也，故身虽投而道未常投也。身因道在，死而不亡，故曰不殆。<br />
　　十七章<br />
　　太上，下知有之；<br />
　　淳和无为之时也，知者随万物以生。下其知者，各正性命，品物流形，正假强治，故日下知有之。<br />
　　其次，亲之誉之；<br />
　　情欲相生之时也，非教化则日有以乱，故亲之欲其奉己，誉之欲其从己也。<br />
　　其次，畏而侮之。<br />
　　法令兴行之时也，有畏在下之事也，有侮在上之事也。畏者避罪，侮者失正，非刑戮则不可以齐之也。<br />
　　信不足，有不信。<br />
　　情伪既生，各怀爱恶，信必不足，是以不信随之。<br />
　　犹其贵言。<br />
　　言者不知，知者必默。信之不足者，其在贵言之喋喋乎。<br />
　　功成事遂，百姓谓我自然。<br />
　　功成者，万物得以顺成其性。事遂者，万物得以尽适其理。由下知有之，微妙玄通之所致也，故曰谓我自然。<br />
　　十八章<br />
　　大道废，有仁义；智慧出，有大伪；六亲不和，有孝慈；国家昏乱，有忠臣。<br />
　　情欲竞生，是非淆乱之时也。仁义智慧，孝慈忠臣，强名之也，皆因情伪而起。情伪已萌，不得不如是也，故圣人保真养素，静以镇之，还淳反朴，以援天下之失道者。<br />
　　十九章<br />
　　绝圣弃智，民利百倍；<br />
　　绝弃，不用之义也。利百倍，则知止知足之所致也，百倍言其多也。<br />
　　绝仁弃义，民复孝慈；绝巧弃利，盗贼无有。此三者以为文不足，故令有所属。<br />
　　若只言绝圣弃智、绝仁弃义、绝巧弃利，则义不尽而文不足也。属为民利百倍、民复孝慈、盗贼无有三事也，以此绝弃，属彼三事，义彰而道存矣。<br />
　　见素抱朴，少思寡欲。<br />
　　绝弃之几要也。<br />
　　二十章<br />
　　绝学无忧。<br />
　　世俗所知者，得遂其爱乐。其不知者，仰慕而学之。故欲心愿止而不能，所以生忧多矣。绝学无为，然后可以全其道也。<br />
　　唯之与阿，相去几何？善之与恶，相去何若？<br />
　　学则云为不穷，绝学则清静自足，如是则不如绝学也。故唯与阿，善与恶，同归於一，强分别於其间者，则非也。唯阿其喻也哉。<br />
　　人之所畏，不可不畏。<br />
　　所畏者，忧也。忧则损耗天真，故不可以不畏忧也。<br />
　　荒兮其未央哉。<br />
　　荒者，未治之谓也。央，尽也。未治则未能尽其理、达其道，此所以叹之也。<br />
　　众人熙熙，如享太牢，如登春台。<br />
　　此因学而遂其爱乐之至也。<br />
　　我独怕兮其未兆，如婴儿之未孩。<br />
　　畏忧而无为，如未萌知识之时。婴儿无知无欲，孩则情欲已生，故喻以未孩矣。<br />
　　乘乘兮，若无所归。<br />
　　乘乘，厚重之貌。守真抱朴，满而不盈，岂非厚重之然哉。若无所归，众人之所不能见度也。<br />
　　众人皆有余，而我独若遗。<br />
　　有余，自盈满者也。恃学而然，遗则常若不足，道之所贵也。<br />
　　我愚人之心也哉，纯纯兮。<br />
　　大愚不愚，其心至纯，故白纯纯兮。<br />
　　俗人昭昭，<br />
　　自明也。<br />
　　我独昏昏；<br />
　　藏其明也。<br />
　　俗人察察，<br />
　　自恃能为，不贵宽恕。<br />
　　我独闷闷。<br />
　　无所用其能智也。<br />
　　忽若晦，寂兮似无所止。<br />
　　忽若则不可定求之谓也。以其不可定求，故似无所止。<br />
　　众人皆有以，<br />
　　以，用也，言学成而无不求其用者也。我独顽似鄙。内藏其用，人莫易知，外视不能，故顽似鄙。<br />
　　我独异於人，<br />
　　不同众人之所学故也。<br />
　　而贵求食於母。<br />
　　求食则实其腹之谓也。於母则取义始生之道也。<br />
　　二十－章<br />
　　孔德之容，唯道是从。<br />
　　孔德，上德也。容者，无所不含容也。从则不逆之至也。德之包含不离於道，非德薄之所能然也。<br />
　　道之为物，唯恍与惚。<br />
　　恍惚，不可定名之谓也。<br />
　　惚兮恍，其中有象；恍兮惚，其中有物。窈兮冥兮，其中有精；<br />
　　此为道之要妙，非孔德者莫能知之。象也，物元精也，虽似有成，亦不可以定名者也。<br />
　　其精甚真，其中有信。<br />
　　以其精微不妄，故能取信於人。所以唯道是从者，信之至也。<br />
　　自古及今，其名不去，非常名，故自古及今，名不名可名<br />
　　以阅众甫。吾何以知众甫之然哉？以此。<br />
　　阅，简视也，如简其物在目也。甫，美也。物得其道，则生死通塞，无不尽其美也。能政其众美者，以孔德之容乃如是也。<br />
　　二十二章<br />
　　曲则全，枉则直，洼则盈，弊则新，少则，多则惑。是以圣人抱一以为天下<br />
　　一者，不繁不乱，可以曲可以全，可以枉可以直，可以洼可以盈，可以弊可以新，可以少可以得，可以多可以惑。夫小者大之端，暗者明之敝，理当然也。故圣人抱一於数，则有增於象，则有容不自满假，先见未萌。天下若取以为式，则人人合於道矣。<br />
　　不自见，故明；不自是，故彰；不自伐，故有功；不自矜，故长。<br />
　　此抱一之法式也。《书》曰：满招损，谦致益。<br />
　　夫唯不争，故天下莫能与之争。<br />
　　全因曲成，直因枉起之类，皆不争之明验也。天下众人不知取与之大要，故莫能与之争矣。<br />
　　古之所谓曲则全者，岂虚言哉。诚全而归之。<br />
　　言可信之至也。曲不终曲，全不终全，随曲随全，唯道之妙。<br />
　　二十三章<br />
　　希言自然。<br />
　　法出教彰，一言而悟，自然会道，岂喋喋之可用哉，故希其言也。言虽希而其理昭着，非自然而何？<br />
　　飘风不终朝，骤雨不终日。孰为此者？天地。天地尚不能久，而况於人乎？<br />
　　飘风骤雨，喻以明其旨也。飘骤出於卒暴，人知风雨之至，何必终朝终日之多乎？言以发明其道，言下有理，求则得之，何必多其言乎？<br />
　　故从事於道者，道者同於道，德者同於德，失者同於失。<br />
　　言及於道，信道者同之。言及於德，信德者同之。言及於失，迷失者同之。亦自然也。<br />
　　同於道者，道亦得之；同於德者，德亦得之；同於失者，失亦得之。<br />
　　言不相异也。<br />
　　信不足，有不信。<br />
　　言乱而寡理，故人不之信。<br />
　　二十四章<br />
　　跤者不立，跨者不行。<br />
　　力极而不可兼有，故趺不容立，跨不容行也。<br />
　　自见者不明，自是者不彰，自伐者无功，自矜者不长。<br />
　　亦不可以兼有也。夫玉在山而木润，渊生珠而岸不枯，如不自见而明，不自是而彰，不自伐而功，不自矜而长也。<br />
　　其於道也，曰余食赘行。物或恶之，故有道者不处。<br />
　　余食赘行，以其不可长久也，其自明自彰自伐自矜之喻乎。物，泛言也。物由恶之，况有道者哉？故曰有道者不处也。<br />
　　二十五章<br />
　　有物混成，先天地生。<br />
　　混成，大道之喻也。道无定象，天地有形，因道而生，故先天地之义昭矣。<br />
　　寂兮寥兮，独立而不改，周行而不殆，可以为天下母。<br />
　　混成之时也，母取其始生万物也。<br />
　　吾不知其名，字之日道，强为之名曰大。<br />
　　以其无实体不可以定名，故曰不知其名，字之曰道也。大则无所不含容也，故总曰大。<br />
　　大日逝，<br />
　　逝，往也。既大则往不一所，故总曰逝。<br />
　　逝曰远，<br />
　　所往伙利行之，必远及於物，故总曰远。<br />
　　远曰反。<br />
　　远必有极，极远必反，尽物之变通，复归於淳，故总曰反。<br />
　　故道大，天大，地大，王亦大#2。<br />
　　道者先天地生，故首言道大。天者轻清在上，重浊在下，朴散之所生，故次曰天大，又曰地大。王者稽至道之冲和，奉天地之生化，其大与天地等，故又曰王亦大。<br />
　　人法地，地法天，天法道，道法自然。<br />
　　二十六章<br />
　　重为轻根，静为躁君。<br />
　　重谓不妄动也，迁动则轻生。静谓润默合道也，拾静则躁起。故道本无为，契乎重静。唯轻与躁，潜伏待时。根与君，言其所由兴也。<br />
　　是以君子终日行不离辎重。<br />
　　喻其所重不失常也。<br />
　　虽有荣观，燕处超然。<br />
　　喻其安静之得其所也。<br />
　　奈何万乘之主，而以身轻天下。<br />
　　王者治天下之大，当守其重，处其静，以镇轻浮，以杜僭躁，不可以欲之所纵，身之所贪，轻忽妄动而忘治天下之道，故欺以明之。<br />
　　轻则失臣，躁则失君。<br />
　　轻则道教不远，失於不密；躁则政教不详，失於广大。如是则奉上之道、御下之德不可保也。<br />
　　二十七章<br />
　　善行无辙迹，<br />
　　内自施於心，外不彰其事，如无辙迹，莫能寻求此善行之要也。<br />
　　善言无瑕谪，<br />
　　教也可久，听者获全，瑕谪不兴，千里之外相应，此善言之要也。<br />
　　善计无筹筹，<br />
　　得失随事，成败在心，筹算繁多，何益智慧，此善计之要也。<br />
　　善闭无关楗而不可开，<br />
　　关楗者所以为开闭之具也，无关楗，故不可开。譬如默运在心，言不出口，欲窥其事、测其理，必不可得矣。<br />
　　善结无绳约故不可解。<br />
　　《易》曰：水流湿，火就燥。此善结之至也。<br />
　　是以圣人常善救人，故无弃人；常善救物，故无弃物。<br />
　　心存救人，不限贤愚；心存救物，不限妍丑。此圣人常善之要也。<br />
　　是谓袭明。<br />
　　明则无不见於事理也。善行、善言、善计、善闭、善结，皆明者之所有也。辙迹、瑕谪、筹算、关挞、绳约，皆暗者之所恃也。袭则不遗忘於其心矣。<br />
　　故善人，不善人之师；不善人，善人之资。<br />
　　资，取也。善人可法，故曰师。不善人可以鉴诚，善人亦取之，故曰资也。<br />
　　不贵其师，不爱其资。<br />
　　贵则有其善也，爱则喜於恶也，非大道之所可萌也。<br />
　　虽知大迷，是谓要妙。<br />
　　不贵其师，不爱其资，内识於心，外忘其迹，众人见之，以为迷而不知，是大道之要妙。故曰虽知大迷，是谓要妙。<br />
　　二十八章<br />
　　知其雄，守其雌，为天下溪。为天下溪，常德不离，复归於婴儿。<br />
　　人莫不好为雄，雄则满而招损。圣人知雄之不可好，故守其雌，以其柔而有容，与物无竞。喻於溪者，容而不穷之义也。以为常德又不离异，还淳保素，归类婴儿冲和无为之时也。<br />
　　知其白，守其黑，为天下式。为天下式，常德不忒，复归於无极。知其荣，守其辱，为天下谷。为天下谷，常德乃足，复归於朴。<br />
　　白黑成形，故以式言之。荣辱无实，故以谷言之。法必有尽，虽不差忒，亦不可至於穷竭之时，盖守黑尚变通故也，故归於无极。谷亦空而能容，能容恐其不久也，故常德乃足。朴则道未散之时也，故论雄雌则以婴兑，论白黑则以无极，论荣辱则以朴，皆反本还元，未尝须突离於道也。<br />
　　朴散则为器，圣人用之，则为官长，<br />
　　朴散为器，有用有形之至也。官长，治为器之主者。<br />
　　故大制不割。<br />
　　总其器之大小，任其才之长短，入用则合，任过则离，皆自然之道也，岂假圣人强力以割之哉。<br />
　　二十九章<br />
　　将欲取天下而为之，吾见其不得已。<br />
　　《书》曰：宣聪明，作元后，元后作民父母。岂得已乎？<br />
　　天下神器，不可为也。<br />
　　言神器者不可测度其所用也，为之则小。苟道狭智穷，非神器之宜，故不可为也。<br />
　　为者败之，执者失之。<br />
　　败与失因有为，故执之所生矣。<br />
　　故物或行或随，或吻或吹，或强或羸，或载或隳。<br />
　　各从物性，安於分定，因无为无执而然也。<br />
　　是以圣人去甚，去奢，去泰。<br />
　　此过常脸分之谓也。如是者何？由为之执之，不知其要故也。<br />
　　三十章<br />
　　以道佐人主者，不以兵强天下，其事好还。<br />
　　佐，辅助也。辅助人主以治天下也，当不以兵强。昔苗民逆命大禹，舞干羽於两阶，七旬有苗格，是不以兵强者也。还，复也。兵虽杀害，不合於义，人情血气之所争胜，故报雠伺隙，洗怨乘间，日往月来，未易休息，此好还之明验也。<br />
　　师之所处，刑棘生焉。大军之后，必有凶年。<br />
　　言兵强之害如此之甚。<br />
　　故善者果而已，不敢以取强。果而勿矜，果而勿伐，果而勿侨。<br />
　　善谓善佐人主者也。果，敢也，胜也，定也，克也。果而已者，果敢为之也。果者何？不矜不伐不侨是也。<br />
　　果而不得已，是果而勿强。<br />
　　既不矜不伐不侨，而敌强失道犹甚，则当兵革以平治之，是不得已而用之也。虽以兵胜，不自以为强，济之以柔和物壮则老<br />

                    <br>
                        　　所以来远而有容矣。，是谓不道，不道早已。<br />
　　广演其道之义也。壮则无以加益，故曰老。老则否於发生，故曰不道。不道则物无所依，故曰已。已，止息也。物无变通，遂至止息，则败坏以随之，非道之妙用也。<br />
　　三十一章<br />
　　夫佳兵，不祥之器#3。<br />
　　佳，大也。祥，吉也。以其大而不吉，故有道者不处也。<br />
　　君子居则贵左，用兵则贵右。<br />
　　左，阳也。右，阴也。阴非道用之所宜也。<br />
　　兵者，不祥之器，非君子之器。<br />
　　重言之者，明其实不祥，不可以为君子之器用也。<br />
　　不得已而用之，恬啖为上。<br />
　　此果而勿强者也。<br />
　　胜而不美，而美之者，是乐杀人。<br />
　　兵必贵杀，非美事也。以为美者，违好生之德，张残贼之迹，非君子之器明矣。<br />
　　夫乐杀人者，不可得志於天下。<br />
　　害人者，人必害之，其事好还，故不可得志於天下也。<br />
　　吉事尚左，凶事尚右。偏将军处左，上将军处右，言以丧礼处之。杀人众多，以悲哀泣之，战胜则以丧礼处之。<br />
　　此言不可就凶而拾吉。就凶於哀伤，哭泣从之，非人情所乐。今迭言之者，明其兵不可恃，其理必然故也。<br />
　　三十二章<br />
　　道常无名。<br />
　　名不可定，非常名也。通变应用，不一其处，故曰无名。<br />
　　朴虽小，天下不敢臣。<br />
　　朴者，道未散之时也。未散则莫测其状，故可以小言之。化及於物，广大无所不被，故天下不敢臣。臣以喻下之义也。<br />
　　侯王若能守，万物将自宾。<br />
　　如朴而守之，淳素不乱，万物伏从其化，如道之妙也。<br />
　　天地相合，以降甘露，人莫之令而自均。<br />
　　相和合之至也。甘露言至和之及於下也。人莫之令，非人力能强也。自均则及物无偏无党矣。<br />
　　始制有名，名亦既有。<br />
　　天地既判，名从此制，必有资始。资生之繁，岂无名而可言乎？<br />
　　夫亦将知止，知止所以不殆。<br />
　　物既众而名既多，在知止以御之。不知止则物穷而塞，所以危亡之几生焉。<br />
　　譬道之在天下，犹川谷之与江海。<br />
　　川谷之所容江海，所润於物，无纤毫之遗，故取以为喻。<br />
　　三十三章<br />
　　知人者智，自知者明。胜人者有力，自胜者强。<br />
　　智与力，行於外者也。明与强，行於内者也。明则省己无遗，强则进道有渐。<br />
　　知足者富，<br />
　　得一不求二，自足於心，所以为富不在多也。<br />
　　强行者有志。<br />
　　在心为志，强行大道亦在内，明非志而何哉。<br />
　　不失其所者久，<br />
　　得其所则安於道，安於道则可久矣。<br />
　　死而不亡者寿。<br />
　　死不可免，形气斯尽，有生者之常也。其不亡者，因自知自胜，知足强行，不失其所而有存焉，此为寿之实也，非世人百岁之斯可同日而语也。<br />
　　三十四章<br />
　　大道泛兮，其可左右。<br />
　　人能弘道，道不离於人，取之则来，行之则是，不逆於理，故曰其可左右。<br />
　　万物恃之以生而不辞，<br />
　　不言己之能生也。<br />
　　功成不名有。<br />
　　不自有其成功也。<br />
　　爱养万物而不为主，<br />
　　物由道生，不自为主，其施甚广。<br />
　　常无欲，可名为小。<br />
　　无欲观妙，乃道之几。可名於小，其朴若全。<br />
　　万物归之不为主，可名为大#4。<br />
　　万物归己之恩，不自侍其功， 冲而用之，物莫能测，故可名为大。<br />
　　三十五章<br />
　　执大象大象<br />
　　天下往。大道之象也。执之则行之至也，非固执之谓也。天下从其不逆不忤也。<br />
　　往而不害，安平泰。<br />
　　从其象，顺其化，故获安泰而无危亡祸患矣。<br />
　　乐与饵，过客止。<br />
　　乐与饵，喻也，人之所共好者也。过客止，不敢以为主甚矣。过客虽止，明亦不可久也。<br />
　　道之出口，淡乎其无味。<br />
　　出口则言之详也。假言以明道，明道必淳素为上，故淡乎不可以求其味也。<br />
　　视之不见，听之不闻，用之不可既。<br />
　　道非常道，名非常名，故明目聪耳者无所施其功矣。用本在心，化必及物，与道默运岂有尽哉，故曰用之不可既。<br />
　　三十六章<br />
　　将欲歙之，必固张之；将欲弱之，必固强之，将欲废之，必固兴之；将欲夺之，必固与之，是谓微明。<br />
　　张极者必歙，强极者必弱，兴极则必废，与极者必夺，皆自然之理也。圣人先见前知，因於明照，故曰是谓微明。微妙用明，无幽不睹，众人之见难与雷同。<br />
　　柔弱胜刚强。<br />
　　古人有言：太山之雷穿石，覃极之统断干。亦自然之理也。<br />
　　鱼不可脱於渊，国之利器，不可示人。<br />
　　喻也。鱼不可脱於渊，亦犹人不可离於道，一也。利器，以道为之者也。众人请於成事，固不可以晓近之迹示於人矣。<br />
　　三十七章<br />
　　道常无为而无不为，侯王若能守，万物将自化。<br />
　　万物自化，故无不为，非道之自有为也。侯王，治天下者也。与道合契则万物各正性命，顺而不逆矣。<br />
　　化而欲作，吾将镇之以无名之朴。<br />
　　将，大也。欲无穷限，随爱恶而生之，不镇则易反终乱。朴，淳一不动　之机也。上之好者，下必有甚焉者矣，此镇之之要也。<br />
　　无名之朴，亦将不欲。<br />
　　无名之朴，不欲是也。<br />
　　不欲以静不欲者<br />
　　天下将自正。不失本来清净也。既清净，则无浊恶之邪以及万物也。<br />
　　道德真经解卷上竟<br />
　　#1也：疑应作『 之』。<br />
　　#2据通行本，此句之后有经文：域中有四大，而王居一焉。<br />
　　#3据通行本，此句之后有经文：物或恶之，故有道者不处。<br />
　　#4据通行本，此句之后有经文：是以圣人终不为大，故能成其大。<br />
　　道德真经解卷下<br />
　　丞议郎陈象古解<br />
　　三十八章<br />
　　上德不德，是以有德。下德不失德，是以无德。<br />
　　不德者谓不自矜其德，故人仰其德而归之。不失德者谓自矜其德而息失之，苟患失之，无所不至，故人观其所为而轻之，安可更以德言哉。《书》曰：满招损，谦受益，时乃天道。又曰：汝惟不矜，天下莫与汝争能；汝惟不伐，天下莫与汝争功。<br />
　　上德无为而无以为，<br />
　　默运元化，包藏在心，物顺其理，不假自为，以彰於外，是无所为者也。<br />
　　下德为之而有以为。<br />
　　以其不失德，故为之以为累，道数不远，智慧不明故也。<br />
　　上仁为之而无以为，上义为之而有以为。<br />
　　仁者好生恶杀，其施设已及於万物也，故曰为之。不自矜侨，物，不见其迹，故曰无以为。义谓裁断取与合宜以是之，故义之及物，是为之而有以为也。<br />
　　上礼为之而莫之应，则攘臂而仍之。<br />
　　仍，重也，频也。礼以治人，使人服礼，中礼则是，不中礼则非，是非必争，不应外教，唯威能整，故曰攘臂而仍之。重则不一，频则不苟，必使之从礼，则失自然之道也。<br />
　　故失道而后德，失德而后仁，失仁而后义，失义而后礼。夫礼者，忠信之薄而乱之首。<br />
　　道全则德与仁义礼可包而一之。今失道则事以类分，则德见而独行，有为有用，理非，自然，故德失则求之於七，仁失求之於义，义失求之於礼。泛别既异，就薄转多，虽欲一之，固不可得，故曰礼者忠信之薄乱之首也。<br />
　　前识者，道之华而愚之始。<br />
　　前识者谓事前之知识也。识其终善而行之，如草木之英，是道之华见於外也。暗於终恶而行之，亦不可掩，故曰愚人之始也。<br />
　　是以大丈夫处其厚不处其薄，居其实不居其华，<br />
　　厚者，无瑜於道也。薄者，下德也，仁也，义也，礼也。实者，内之所施，冲和之道也。华者，外之所施，常行之事也。无为清静，何假於华，故处厚处实矣。<br />
　　故去彼取此。<br />
　　彼谓下德上七上义上礼。此谓大道上德。以理观之，其去取者岂可以乱乎。<br />
　　三十九章<br />
　　昔之得一者：天得一以清，地得一以宁，神得一以灵，谷得一以盈，万物得一以生，侯王得一以为天下正。其致之。<br />
　　一者，大道之妙用也。致，至也，至其妙用之理也。<br />
　　天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以贵高将恐蹶。<br />
　　裂则不全，发则不静，歇则不久，竭则易崩，灭则不继，蹶则不安，皆失道所致也。<br />
　　故贵以贱为本，高以下为基。<br />
　　物理相续，其势然也。<br />
　　是以侯王自谓孤寡不谷，此其以贱为本邪？非乎？<br />
　　是用贱下之道者也。自谓孤寡不谷，谦之至也。《易》曰：天道亏盈而益谦，地道变盈而流谦，鬼神害盈而福谦，人道恶盈而好谦。谦而光，卑而不可瑜，君子之终也。非乎者不可以为非也。<br />
　　故致数舆无舆。<br />
　　上古圣人观转蓬，始以为轮，轮行不可载，因物生智。后为之舆，用舆以载物，物至则拾舆，虽数舆不一，舆岂自矜其用乎，竞无舆也。王侯之功，济物者甚大，自谓孤寡不谷，舆无舆何以异哉。<br />
　　不欲琭琭如玉，落落如石。<br />
　　琭琭，玉之美容也。落落，石之美状也。虽外见其美，而内无变通以济之，故不欲如玉石之有外容状也。<br />
　　四十章<br />
　　反者道之动，<br />
　　物极则反，道非随物而极，故知为道之动。<br />
　　弱者道之用。<br />
　　道之行也，与物无竞，知雄守雌，故知为道之用矣。<br />
　　天下之物生於有，有生於无。<br />
　　生则为有，不生则无，利害相因，存亡相继，唯反者弱者理契於无。<br />
　　四十－章<br />
　　上士闻道，勤而行之；<br />
　　信悟之至也。<br />
　　中士闻道，若存若亡；<br />
　　信不厚而悟未至也。<br />
　　下士闻道，大笑之，不笑不足以为道。<br />
　　不信不悟，理故如是。<br />
　　建言有之；<br />
　　有所据也。<br />
　　明道若昧，进道若退，夷道若颜，上德若谷，大白若辱，广德若不足，建德若偷，质真若渝，大方无隅，大器晚成，大音希声，大象无形，道隐无名。<br />
　　外迹浅近，内融几微，知几守微，故不可测。<br />
　　夫唯道，善贷且成。<br />
　　贷则假於物而不穷，成则全其妙而不败矣。<br />
　　四十二章<br />
　　道生一，<br />
　　一谓璞之始也。<br />
　　一生二，<br />
　　天之体也。<br />
　　二生三，<br />
　　地之形也。<br />
　　三生万物。<br />
　　天地既判，万物遂生，情欲之繁，不能守一矣。<br />
　　万物负阴而抱阳，冲气以为和。<br />
　　阴阳，道之妙用也。负则在外，抱则在内，冲而用之，不失其和者也。<br />
　　人之所恶，唯孤寡不谷，而王公以为称。<br />
　　冲和之至也。<br />
　　故物或损之而益，益之而损。<br />
　　道之所在，不可测度，损益盈虚，相续不已。<br />
　　人之所教，亦我义教之。<br />
　　言其教有所始，有所起, 教以冲气为和也。义，宜也。我，道之所在也。人用其教，亦由我随物宜而教之也。<br />
　　强梁者, 不得其死。<br />
　　强梁则不任自然也，非冲和之妙用也。不得其死则不复能全其生理者也。<br />
　　吾将以为教父。<br />
　　凡称父母者, 皆喻其始生之义也。以为教父，本其教兴之始也。<br />
　　四十三章<br />
　　天下之至柔，驰骋天下之至坚。<br />
　　道性虚无微妙，可不谓之柔乎？与物无竞，用之则行，拾之则藏，可不谓之坚乎？<br />
　　无有入於无间，<br />
　　无有，妙用之道。无问，无所不通，不可隔塞也。妙用道行则通变不测，可以全微妙之理矣。<br />
　　吾是以知无为之有益。<br />
　　无为之益，达道者觉之，非众人之易悟也。<br />
　　不言之教，无为之益，天下希及之。<br />
　　《 语》曰：天不言而四时行焉，百物生焉。故及者少也。<br />
　　四十四章<br />
　　名与身孰亲？身与货孰多？得与．亡孰病？<br />
　　名者，道之华。货者，道之妄。得者，道之累。身者，道之本。有身则可以视教行道，故名不亲於身，货不多於身，得不安於亡也。<br />
　　是故甚爱必大费，多藏必厚亡。<br />
　　恐失其爱者，必耗散其精。恐失其藏者，必心常不足。故有大费之悔，厚亡之忧焉。<br />
　　知足不辱，知止不殆，可以长久。<br />
　　知足则不甚爱也。知止则不多藏也。契道合教，虽不欲长久，其可得乎？<br />
　　四十五章<br />
　　大成若缺，其用不弊。大盈若冲，其用不穷。<br />
　　若缺、若冲，不自满假之谓也。如是则不弊不穷骨矣。<br />
　　大直若屈，大巧若拙，大辩若讷。<br />
　　屈则不直，拙则不巧，讷则不辫。直有时而彰，巧有时而行，辫有时而设。圣人深於道妙，藏用待时，故能如此。<br />
　　躁胜寒，静胜热，<br />
　　必然之理也。<br />
　　清静为天下正。<br />
　　清静，无为之所致也。我无为而民自正，故清静可为天下正矣。<br />
　　四十六章<br />
　　天下有道，却走马以粪。天下无道，戎马生於郊。<br />
　　有道者以清静为用，心存不争，故却走马。天下无事，人悉好生，故可以粪田畴，美土疆，以自足食而实其腹也。无道则嗜欲共兴，处於必争之地，大则兵戈以相好胜，故戎马生於郊，以其不拾斗乱也。<br />
　　罪莫大於可欲，祸莫大於不知足，咎莫大於欲得。<br />
　　可欲者，以名为亲者也。不知足者，以货为多者也。欲得者，以得为病者也。<br />
　　故知足之足，常足矣。<br />
　　知足者，有一而不望二，有少而不望多，外境纷纭，内明了悟，一与少犹之以为累，况不足乎？故知足者常足<br />
　　四十七章<br />
　　不出户，知天下；不窥牖，见天道。<br />
　　圣人得一以为天下正，故不假户牖而所知所见愈远矣。<br />
　　其出弥远，其知弥少。<br />
　　耳目之所接者有渥，故曰弥少。<br />
　　是以圣人不行而知，不见而名，不为而成。<br />
　　道博者知其行之动止，见其名之孚伪，请其成之大小，所以不待自行而知，不待自见而名，不待自为而成也。<br />

                    <br>
                        　　四十八章<br />
　　为学日益，为道日损。<br />
　　学者有渐，从少至多，故曰有益。道成则藏其用，秘其明，故曰日损。<br />
　　损之又损，以至於无为。无为而无不为。<br />
　　虚无清净，视之不见，听之不闻，故不畏损。损而至於无为，是道之微妙也。无为而无不为，如损之而无所损也。<br />
　　四十九章<br />
　　圣人无常心，以百姓心为心。<br />
　　因物有治，随事而教，故无常心。<br />
　　善者吾善之，不善者吾亦善之，德善；信者吾信之，不信者吾亦信之，德信。<br />
　　言均一，无爱恶也。有德之善，有德之信，故不分别而天下以为善，以为信。<br />
　　圣人在天下喋喋，为天下浑其心。<br />
　　惵惵，思惧貌。《易》曰：终日乾乾，夕惕若厉，无咎。以百姓心为心者，不自明其心之所能也。浑则与百姓外同其迹而内异也。<br />
　　百姓皆注耳目，<br />
　　信顺怀仰之至也。百姓日用而不知，故注耳目而未知心之渊默矣。<br />
　　圣人皆孩之。<br />
　　言百姓随教顺治，未有所能，如孩童之就乳不难率也。<br />
　　五十章<br />
　　出生入死，<br />
　　万物出则生，入则死，自然之道。<br />
　　生之徒十有三，死之徒十有三，<br />
　　言其类异而事不异也。<br />
　　人之生，动之死地十有三。<br />
　　言不出於生死之徒也。<br />
　　夫何故？以其生生之厚。<br />
　　物性本不生不死，专用死以为死，是故以生为生，随生而死，随死而生，是厚於生也，故曰生生之厚。<br />
　　盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。<br />
　　不生不死，内明常存，外境之来，於我何有。故兕虎甲兵无所能及矣。<br />
　　夫何故？以其无死地。<br />
　　以其不生，故无死地。玄机妙理，悟者知之。<br />
　　五十一章<br />
　　道生之，<br />
　　大道也，始於道也。<br />
　　德畜之，<br />
　　上德也，善於容物，故归於德。<br />
　　物形之，<br />
　　能生而在地各自成形。<br />
　　势成之。<br />
　　顺於生畜，赋分类聚。<br />
　　是以万物莫不尊道而贵德。<br />
　　由道而生，仰德之育，故有尊贵之常。<br />
　　道之尊，德之贵，夫莫之爵而常自然。<br />
　　天下之所尊贵者，官爵而已。道德无形，人莫能爵之，是不可以洛之义也，如是则出於自然。<br />
　　故道生之畜之，长之育之，成之熟之，养之覆之。<br />
　　皆自然之常理也。<br />
　　生而不有，为而不侍，长而不宰，<br />
　　不自有其功之至也。<br />
　　是谓玄德。<br />
　　不可以测度故也。<br />
　　五十二章<br />
　　天下有始，以为天下母。<br />
　　始於道也。道生一，一生二，二生三，三生万物，故曰为天下母也。<br />
　　既得其母，以知其子；既知其子，复守其母，没身不殆。<br />
　　万物本道而生，得其母之义也。见万物已生之众，是知其子之义也。万物有穷尽之时，而人道无休息之理，是复守其母之义也。如是则没身，岂有危殆以相及乎。<br />
　　塞其兑，闭其门，终身不勤。<br />
　　塞其兑者，欲心不兴於内也。闭其门者，常邪自施於外也。动，劳也。不劳苦而可保淳和之道。<br />
　　开其兑，济其事，终身不救。<br />
　　开其兑者，道不全也。济其事者，施为不穷也。不可救者，入患难而不复安强矣，故曰不救。<br />
　　见小曰明，<br />
　　常人忽於小而重於大。干云之木起於葱青，千里之涂始於足下，此见小之义也。预识先知，非明而何。<br />
　　守柔曰强。<br />
　　揉曲木者不累日，销金者不累月，此柔弱胜刚强之义也。<br />
　　用其光，复归其明。<br />
　　光者，照於外者也。明者，内自照者也。用其光则知其子是也，归其明则复其母是也。<br />
　　五十三章<br />
　　使我斗然有知，行於大道，<br />
　　介，大也。大有知则知其道之要妙，故能行於大道。<br />
　　唯施是畏。<br />
　　畏其乱得失，迷善恶，以施及於万物也。<br />
　　大道甚夷，<br />
　　举道之要以明非道。<br />
　　民甚好径。<br />
　　不任自然，务敏於得，故好径捷之迹形焉。<br />
　　朝甚除，<br />
　　除其荒秽以尚严整也。<br />
　　田甚芜，<br />
　　禾稼盛之，义，如芜生焉，非荒芜之芜也。<br />
　　仓甚虚。<br />
　　上下足食，无拾克聚敛之事，非空虚之虚也。<br />
　　服文彩，<br />
　　文事之饰也。<br />
　　带利剑，<br />
　　武事之备也。<br />
　　厌饮食，<br />
　　无饥馑也。<br />
　　财货有余。<br />
　　无穷乏之忧也。<br />
　　是谓盗夸，非道也哉。<br />
　　务於好径，至於财货有余，不任自然者多矣。失道之甚如盗者之相夸，不足贵也，故曰非道也哉。<br />
　　五十四章<br />
　　善建者不拔，<br />
　　谨其始也。<br />
　　善抱者不脱，<br />
　　保其成也。<br />
　　子孙祭祀不报。<br />
　　不拔不脱之至也。<br />
　　修之身，其德乃真；<br />
　　德，上德也。真则不妄，信於下也。<br />
　　修之家，其德乃余；修之乡，其德乃长；修之国，其德乃丰；修之天下，其德乃普。<br />
　　以其全真，故有余以及於家。以其有余，故能长以及其乡。以其可长，故为丰厚以及於国。以其遂丰，故普遍行於天下。是善建不拔之明验也。<br />
　　故以身观身，以家观家，以乡观乡，以国观国，以天下观天下。<br />
　　见治身之道则知治己之身，见治家之道则知治己之家，见治乡之道则知治己之乡，见治国之道则知治己之国，见治天下之道则知治己之天下，不拔不脱由此可明矣。<br />
　　吾何以知天下之然哉？以此。<br />
　　用此观身观家观乡观国观天下之道矣。<br />
　　五十五章<br />
　　含德之厚，比於赤子。<br />
　　上德之人也。赤子，婴儿之巽名也。<br />
　　毒虫不螫，猛兽不据，攫乌不搏。<br />
　　无恐畏之心，不伤於物，至诚所在，物亦知之，故不加害。<br />
　　骨弱筋柔而握固，未知牝牡之合而作，精之至也。终日号而不嘎，和之至。<br />
　　握固则无所欲得而自执也。作则不因币为而自动也。号而不嘎，其本固也，非精与和之至而何哉？<br />
　　知和曰常，<br />
　　知此和之至，可以常行而不离。<br />
　　知常曰明，<br />
　　知此常之义，复归其明不难也。<br />
　　益生曰祥，<br />
　　保此常，守此明，日益日生至於盛大，无凶咎也。<br />
　　心使气曰强。<br />
　　不求外助，内保久长，气与道俱，不强何待。<br />
　　物壮则老，是谓不道，不道早已。<br />
　　物有成形，老必及之，不知变道，非　道之用。已，止也。止而至於败，微妙何容焉。<br />
　　五十六章<br />
　　知者不言，<br />
　　默运元机，物随以化，家至户晓，事有穷时，故不在於言。<br />
　　言者不知。<br />
　　入乎耳，出乎口，口耳之问数寸尔，何足以美七尺之躯哉？故言者非知之要也。<br />
　　塞其兑，<br />
　　内藏其明。<br />
　　闭其门，<br />
　　外杜其邪。<br />
　　挫其锐，<br />
　　知进退。<br />
　　解其纷，<br />
　　顺而不乱。<br />
　　和其光，<br />
　　不自显。<br />
　　同其尘，<br />
　　不自异。<br />
　　是谓玄同。<br />
　　玄则微妙，同则均一。<br />
　　故不可得而亲，不可得而疏。不可得而利，不可得而害。沐可得而贵，不可得而贱。<br />
　　亲疏利害贵贱，此之所重，众人之所分别者也。大道所在，名非常名，不可见其形，不可闻其声，况可得而亲疏利害贵贱乎？<br />
　　故为天下贵。<br />
　　贵，重其道也，天下无能瑜之者。<br />
　　五十七章<br />
　　以政治国，以奇用兵，以无事取天下。<br />
　　政，正也。奇，不正也。正如表之端而曲不用也。兵尚诡祚，如守东击西，正不可行也。正与奇有而用无形，如无事以取天下。有事则爱偏，爱偏则人悉不与。人犹不与，况天下乎？<br />
　　吾何以知其然哉？以此。<br />
　　以此无事为要妙也。<br />
　　天下多忌讳，而民弥贫；人多利器，国家滋昏；人多技巧，奇物滋起；法令滋彰，盗贼多有。<br />
　　亦自然之理也。多忌讳则失取拾之和也。多利器则权在下也。多技巧则荡心之所生也。滋法令则敝幸之兴不可革也。<br />
　　故圣人云：我无为而民自化，我无事而民自富，<br />
　　内自足也。<br />
　　我好静而民自正，<br />
　　不妄贪求，率归寡欲。<br />
　　我无欲而民自朴。<br />
　　嗜欲不生，保真守素，反道之始，故必曰朴。<br />
　　五十八章<br />
　　其政闷闷，其民淳淳；<br />
　　闷闷，如无所能也。淳淳，如无所知也。道本无为，故贵如是。<br />
　　其政察察，其民缺缺。<br />
　　察察则无所能容也。缺缺则无所能完也。失道之妙，故致如是。<br />
　　祸兮福所倚，福兮祸所伏。孰知其极？<br />
　　乐极则悲，否极则泰，非一日也。明有是理，人不究寻，强欲反祸，强欲祈福，是谓不知其极致也。<br />
　　其无正邪？<br />
　　言物未尝不存於正道也。<br />
　　正复为奇，善复为妖。<br />
　　复，反复也。迷而不复，拾尔元龟，将获其凶，岂止於奇妖乎？<br />
　　民之迷，其日固久。<br />
　　欺其甚而不知止息也。<br />
　　是以圣人方而不割，廉而不剧，直而不肆，光而不耀。<br />
　　自足於内，与道同和，不假外饰之繁，以污其真实之理也。<br />
　　五十九章<br />
　　治人事天，莫若啬。<br />
　　音谓爱而藏之。圣人音於道，小人啬於财。<br />
　　夫唯啬，是谓早服。<br />
　　以其能音，可谓上德，故人竞怀服而恐其后矣。<br />
　　早服谓之重积德。<br />
　　不矜己能，德乃转盛，故曰重积德。<br />
　　重积德则无不克，无不克则莫知其极，莫知其极，可以有国。<br />
　　冲和内融，自无不足，故无不克。所克无遗，不见涯涘，故莫知其极。移之治人，与道人契，物无不归，故可以有国。<br />
　　有国之母，可以长久。<br />
　　母者，始生之义也。用啬积德是治国之所宗，如是而不保长久者，未之有也。<br />
　　是谓探根固蒂，长生久视之道。<br />
　　根蒂喻其不可离二也。长生久视非寂灭无为之旨也。<br />
　　六十章<br />
　　治大国，若烹小鲜。<br />
　　割烹有理，小大何殊。见理知机，政治为易。<br />
　　以道莅天下，其鬼不神。<br />
　　各安其分，名存用密，无妄祸福，是谓不神。<br />
　　非其鬼不神，其神不伤民。<br />
　　无可伤之隙故也。<br />
　　非其神不伤民，圣人亦不伤民。<br />
　　民循道化，口无择言，身无择行，皆因圣人以道莅之，鬼神依人而止，故无所用其神矣。<br />
　　夫两不相伤j 故德交归焉。<br />
　　感通之道，虽木石犹行，况於鬼神乎？以神守其灵，我保其德，相与全道，是谓交焉。<br />
　　六十一章<br />
　　大国者下流，天下之交，<br />
　　下流者，柔和接物，不视刚强，滔滔其势，不逆不穷。交谓交结而附於己者也。<br />
　　天下之交牝。<br />
　　柔和之喻也。、<br />
　　牝常以静胜，<br />
　　得柔和之要也。<br />
　　牡以静为下。<br />
　　用牡者常以静为下，静为下则天下之交至焉。<br />
　　故大国以下小国，则取小国；小国以下大国，则取大国。<br />
　　俱以静胜然也。谓小国不治，大国取以治之，大国不治，小国取以治之，不限大小，惟道是尊，非私其人而取其境土也。<br />
　　故或下以取，或下而取。<br />
　　或下以取，或下而取，其归一揆，自然之道，不出其下矣。<br />
　　大国不过欲兼畜人小国不过欲入事人。<br />
　　兼，育人有义。入，事人有礼。事人则己为下矣。<br />
　　两者各得其所，故大者宜为下。<br />
　　大国恃强，鲜能下下。今独言大者宜为下，将明其大者所难行也。<br />
　　六十二章<br />
　　道者万物之奥，<br />
　　奥，深奥也。· 深奥则无名可称，无迹可寻，非浅近之类。<br />
　　善人之宝，<br />
　　珍宝，人之所藏，是以为喻也。<br />
　　不善人之所保。<br />
　　得之则生，不得则死，故得安焉。<br />
　　美言可以市<br />
　　闻而从之者众也。<br />
　　尊行可以加人。<br />
　　人所钦仰，故不厌焉。<br />
　　人之不善何弃之有？<br />
　　弃人则道不行，道不行则教不兴，故不可弃也。<br />
　　故立天子，置三公，<br />
　　言其用教之至大也。<br />
　　虽有拱璧以先驷马，不如坐进此道。<br />
　　拱璧驷马，虽礼之贵，用毕则已。备礼之物，物无变通。三公坐而论道，元化莫穷，以治於民，民咸受赐，故璧马与道不可同日而语也。<br />
　　古之所以贵此道者，不日求而得，有罪以免邪？故为天下贵。<br />
　　行之即是，故不日求。与理合宜，故非有罪。道本如是，故天下贵之。<br />
　　六十三章<br />
　　为无为，事无事，味无味。<br />
　　为无为则所为不碍也。事无事则事不复因也。味无味则其味不爽也。知其要者，一言而终；不知其要，流散无穷。<br />
　　大小多少，报怨以德。<br />
　　大小多少，总而言之，包括其不一也。报怨以德，柔和清静，不怀恶意，道之妙用也。<br />
　　图难於其易，为大於其细。天下难事必作於易，天下大事必作於细。是以圣人终不为大，故能成其大。<br />
　　易者难之基，细者大之本，故难易之相寻，大小之相续，如循环之无端。圣人知其然，信其理，故保小守下而已。<br />
　　夫轻诺必寡信，多易必多难。<br />
　　亦自然之理也。为先言图难於其易，难事叉作於易，恐人以轻易自处。故今言轻诺铃寡信，多易必多难，明其事有渐也。<br />
　　是以圣人由难之，故终无难。<br />
　　知难之道，慎终如始，难不能阻其妙用，故终无难。<br />
　　六十四章<br />
　　其安易持，其未兆易谋。<br />
　　为之於未有危、未有迹之时也。<br />
　　其脆易破，其微易散。<br />
　　治之於未乱也。＂<br />
　　为之於未有，治之於未乱。<br />
　　用力少而见功多也。<br />
　　合抱之木，生於毫末；九层之台，起於累土；千里之行，始於足下。<br />
　　言有之与乱从微至着也。<br />
　　为者败之，执者失之。<br />
　　极力有为，为极必败；极力以执，执多必失之也。<br />
　　是以圣人无为，故无败；无执，故无失。<br />
　　明上义也。<br />
　　民之从事，常於几成而败之。<br />

                    <br>
                        　　愚者请成事，智者睹未萌。为山九仞，功亏一赞，常情浅见，故成败如是焉。<br />
　　慎终如始，则无败事。<br />
　　持盈守成，可保长久，故无败事。<br />
　　是以圣人欲不欲，不贵难得之货；<br />
　　难得之货，欲之大者。欲不欲，则无欲之至也。<br />
　　学不学，<br />
　　道被德广，无所可学也。<br />
　　复众人之所过，<br />
　　复，反也。反众人之所过，不与众人同过也。<br />
　　以辅万物之自然而不敢为。<br />
　　辅万物之自然，不专於己之力也。不敢为，所以显辅之之道也。<br />
　　六十五章<br />
　　古之善为道者，非以明民，将以愚之。<br />
　　愚者无所知识，明者智识务多。智识相竞，背德违道，非善为道者之所宜也。<br />
　　民之难治，以其智多。<br />
　　已为难治，因自用其智识，况复明之以助其乱。<br />
　　故以智治国，国之贼；不以智治国，国之福。<br />
　　用智则失其自然，故喻之以贼。治物有理，济以变通，何祸之有。<br />
　　知此两者亦楷式。<br />
　　不可沦也，古今同然，盖取楷式以为之喻。<br />
　　常知楷式，是谓玄德。玄德深矣远矣，与物反矣，然后乃至大顺。<br />
　　虽云楷式，无状可见，故曰玄德深矣远矣。物之趋利，巧伪并生，道本自然，故与物反。反其物之失道者，顺之至也，无不顺者，故曰大顺。<br />
　　六十六章<br />
　　江海所以能为百谷王者，以其善下之，故能为百谷王。<br />
　　喻也。江海处於低下，大而有容，众流归之，故在百谷之上。<br />
　　是以圣人欲上人，以其言下之；欲先人，以其身后之。<br />
　　孤寡不谷，以言下之也。菲饮食而致孝乎鬼神，恶衣服而致美乎做冕，卑宫室而尽力乎沟洫，以身役之也。<br />
　　是以处上而人不重，处前而人不害。<br />
　　道德深邃，不可得以轻重，不可得以加害也。处上无自崇大之意，处前有容於后人，故重害远矣。<br />
　　是以天下乐推而不厌。以其不争，故天下莫能与之争。<br />
　　乐推不厌，因不重不害之所生也。轻重灾害犹不可及，况於争竞乎。<br />
　　六十七章<br />
　　天下皆谓我道大，似不肖。<br />
　　肖，似也，似前人也。世俗众人之所见，谓以强治之也，言不似前人有为显迹以治天下也。<br />
　　夫唯大，故似不肖。若肖久矣，其细也夫。<br />
　　大道不可测，众人不能知，不能见，故似不肖。我道肖似前人以道治天下者也，故曰若肖久矣。理密言玄，故曰其细。<br />
　　我有三宝，保而持之：<br />
　　不可须臾离也。<br />
　　一曰慈，<br />
　　谓愍天下之失道者。<br />
　　二曰俭，<br />
　　啬之至也。<br />
　　三曰不敢为天下先。<br />
　　如江海之善下也。<br />
　　夫慈，故能勇；俭，故能广；不敢为天下先，故能成其器长。<br />
　　道之用，理之然也。<br />
　　今舍其慈且勇，舍其俭且广，舍其后且先，死矣。<br />
　　独任食强，行及於乱，人悉不与，死可立而待也。<br />
　　夫慈，以战则胜，以守则固。<br />
　　言慈之为道，无施不可也。<br />
　　天将救之，以慈卫之。<br />
　　合天德也，天之道亦以慈为大。<br />
　　六十八章<br />
　　善为士者不武，<br />
　　以柔和行之也。<br />
　　善战者不怒，<br />
　　以仁义胜之也。<br />
　　善胜者不争，<br />
　　争则不足，故胜在不争也。<br />
　　善用人者为之下。<br />
　　推美逊德，人必归之。<br />
　　是谓不争之德，是谓用人之力，是谓配天古之极。<br />
　　得道之至也。己有不争之德，人有奉己之力，天法道而行，圣人法天而治。极，中也，大中之道也。<br />
　　六十九章<br />
　　用兵有言：吾不敢为主而为客，不敢进寸而退尺。<br />
　　兵者凶器，圣人不得已而用之，故不为主而为客，言祸乱不从己生也。不敢进寸，无妄动也。不敢退尺，果於御乱也。<br />
　　是谓行无行，<br />
　　行不自我始也。<br />
　　攘无臂，仍无敌，执无兵。<br />
　　皆行无行之类也。<br />
　　祸莫大於轻敌，<br />
　　不敢进寸，不敢退尺，岂轻敌之有焉。<br />
　　轻敌则几丧吾宝。<br />
　　喻也，以慈为宝也。<br />
　　故抗兵相加，一辰者胜矣。<br />
　　战而不怒，仁义随之，固可取胜。汉高祖素服军门，能奉义帝，哀之至也。<br />
　　七十章<br />
　　吾言甚易知，甚易行。天下莫能知，莫能行。<br />
　　人能崇道，非道崇人。易知而不能知，易行而不能行，所以欺之也。<br />
　　言有宗，事有君。<br />
　　宗、君，强名也，在知其要而已。<br />
　　夫唯无知，是以不我知。<br />
　　因其无知，故不知道之妙。<br />
　　知我者希，则我者贵。<br />
　　既知我者希，容有知者而以为楷式，是可贵也。<br />
　　是以圣人被褐怀玉。<br />
　　喻也。被褐则不自显其美，以略外相也。怀玉则内自视其真，以全内境也。<br />
　　七十－章<br />
　　知不知，上。<br />
　　知道之冲，谦虚不足，犹为不知，知之上也。<br />
　　不知知，病。<br />
　　实不知而强知，穿凿其义，失於自然，是以为病。原宪曰：学道而不能行者，谓之病。<br />
　　夫唯病病，是以不病。<br />
　　知不知道为病，能求知道以除其不知道之病，故无病可及，所以不病矣。<br />
　　圣人不病，<br />
　　知道之要，故不病也。<br />
　　以其病病，是以不病。<br />
　　亦由知不知道之病，教使除不知道之病故也。<br />
　　七十二章<br />
　　民不畏威，则大威至。<br />
　　非常人所用之威，拾声色刑罚者也。道唯贵知，不知则乱伦理，取戕贼，是大威存乎其中矣。民不畏人而畏道，故曰大威至也。<br />
　　无狭其所居，<br />
　　狭其所安，则道不广矣。<br />
　　无厌其所生。<br />
　　所生益得以显道，故不可厌其所生矣。<br />
　　夫唯不厌，是以不厌。<br />
　　以其不厌道，故不厌所生。乐之在内，岂有厌哉。<br />
　　是以圣人自知不自见，自爱不自贵。<br />
　　详於内而略於外也。<br />
　　故去彼取此。<br />
　　去彼自见自贵而取不厌之道也。<br />
　　七十三章<br />
　　勇於敢则杀，勇於不敢则活。知此两者，或利或害。天之所恶，孰知其故？<br />
　　勇於敢是害也，勇於不敢是利也，皆失其坤和之妙用也。天之所恶，与道违也。孰知其故，迷於敢不敢，不知其故如何耳。<br />
　　是以圣人犹难之。<br />
　　亦不能勇於敢不敢也。<br />
　　天之道，不争而善胜，不言而善应，不' 召而自来，繟然而善谋。<br />
　　天法道，故如是。<br />
　　天网恢恢，疏而不失。<br />
　　网以喻夫包笼万物也。恢恢，大之貌也。大则难密，体虽不密，而应乎物如影响然，不可言其有失也。<br />
　　七十四章<br />
　　民不畏死，<br />
　　拾安就危，日以为务，知进不知退，同类相推，俱入祸门，岂畏死乎。<br />
　　奈何以死惧之。<br />
　　见死在前，触冒为之，是以不惧。<br />
　　若使人常畏死，而为奇者，吾得执而杀之，孰敢？<br />
　　畏死惧杀则为恶者恢，轻死慢杀则为恶者如旧，又何益於教化哉？奇，邪也。今以其不畏死，故不敢任杀。<br />
　　常有司杀者杀。<br />
　　恶盈罪见，司杀者主之，杀之足以惩劝。<br />
　　代司杀者，是谓代大匠斲。<br />
　　喻也。大匠有绳墨，有利器，不妄雕斲，故能使物成其器也。<br />
　　夫代大匠斲，希有不伤其手矣。<br />
　　伤手则不得其法者。代司杀者杀人，如代大匠斲木器，必不成而又有所伤害也。<br />
　　七十五章<br />
　　民之饥，以其上食税之多，是以饥。<br />
　　不知予之为取，聚敛大行，民食不足，於是乎饥。<br />
　　民之难治，以其上之有为，是以难治。<br />
　　法令滋彰，盗贼多有。有为之甚者，民兴敝幸以逃其刑，情伪百端，於是乎难治。<br />
　　人之轻死，以其求生之厚，是以轻死。<br />
　　迷於爱欢，亡心其患苦，众人之情也。<br />
　　夫唯无以生为者，是贤於贵生。<br />
　　无以生为，道之妙也。任理自然，不强其物，故贤於贵生，得其道者也。<br />
　　七十六章<br />
　　民之生也柔弱，其死也坚强。<br />
　　性静忘情，朴素可保长存，情欲渐盛，不畏死亡，故曰生柔弱而死坚强也。<br />
　　万物草木生也柔脆，其死也枯槁。<br />
　　生甲葱青，触物则折，贪生务长，力极数穷，必致桔死，亦有性焉，与人同也，故日生柔脆死枯槁也。<br />
　　故坚强者死之徒，柔弱者生之徒。<br />
　　情欲盛者，必与人争；支干大者，必膺人用。柔弱柔脆，人不竞之，工不取之，故死生之境异矣。<br />
　　是以兵强则不胜，木强则共。<br />
　　兵强而极，易见必败，故曰不胜。木强而极，易见枯槁，故曰则共。谓共同其枯槁，皆自然之理也。<br />
　　强大处下，柔弱处上。<br />
　　强大无容，极则易丧，处下之道，可保长久。柔弱有容，未至极致，人悉与之，处下之益，万物皆然。<br />
　　七十七章<br />
　　天之道，其犹张弓乎？高者抑之，下者举之，有余者损之，不足者与之。<br />
　　此张弓之势，冲而用之不盈者也。<br />
　　天之道，损有余补不足。<br />
　　称物平施，故如是。<br />
　　人之道则不然，损不足以奉有余。<br />
　　言贵求之无厌，损至和之妙用也。<br />
　　孰能以有余奉天下？唯有道者。<br />
　　道用广大，利物不穷，是常有余能奉天下矣。<br />
　　是以圣人为而不恃，功成不处，<br />
　　此有余之玄机也。<br />
　　其不欲见贤。<br />
　　恃其为，处其功，则见其贤矣，非圣人得道之宜也。<br />
　　七十八章<br />
　　天下至弱莫过於水，而攻坚强者莫之能胜，其无以易之。<br />
　　水之为功，善利万物，入污流下，非柔而何。攻坚强者恃力违顺，故不能胜水之柔也。无以易之，其理自然，不可改易。<br />
　　故柔胜刚，弱胜强，天下莫不知，莫能行。<br />
　　水，众人之所见，非难知之物也。莫能行则信道不明，崇道不笃也。<br />
　　是以圣人言：受国之垢，是谓社稷主；受国之不祥，是谓天下王。<br />
　　言含垢纳污不穷，则信道行德愈大，天下之所与也。<br />
　　正言若反。<br />
　　似反於正也。受垢为社稷主，受不祥为天下王，以言观之则似非正，以理观之则至正矣。<br />
　　七十九章<br />
　　和大怨，必有余怨，<br />
　　有怨不如无怨，和怨非强力不可，故有怨生怨，所以有余怨也。<br />
　　安可以为善？<br />
　　非善之善也。<br />
　　是以圣人执左契，而不责於人。<br />
　　左契，众人之所不能见者也，亦抱阳之义也。左契用则人必从之，故不必责於人而后成其道也。<br />
　　故有德司契，无德司彻。<br />
　　左契，上德者之所执也，上德存则契於道，无上德则无契，故曰彻。<br />
　　天道无亲，常与善人。<br />
　　谓善於行道之人也。<br />
　　八十章<br />
　　小国寡民，使有什伯之器而不用。<br />
　　寡，少也。民寡则所用不多，贪欲不竞，可以似道之妙，全真反素。什伯之器非全不用，不争用之也。<br />
　　使民重死而不远徙。<br />
　　人各自足以全生意，故重其死。少欲寡求，不必远就其利故也。<br />
　　虽有舟舆，无所乘之；虽有甲兵，无所陈之；使民复结绳而用之。<br />
　　寡欲易足，物共不争，故舟舆可闲，甲兵可偃。结绳之政，上古民淳之时所行，今复结绳，全真反素之验也。<br />
　　甘其食，美其服，安其居，乐其俗。<br />
　　易自足也。<br />
　　邻国相望，鸡犬之音相闻，<br />
　　言其不为荒僻不治也。<br />
　　民至老死，不相往来。<br />
　　各不贪求，淳淳之至使然也。<br />
　　八十一章<br />
　　信言不美，美言不信。<br />
　　言以显教达理，岂拘以美恶哉。饰美其言，未必诚实，取信则难矣。<br />
　　善者不辩，辩者不善。<br />
　　行着於前，不假肤说。肤说既盛，岂善之善哉。<br />
　　知者不博，博者不知。<br />
　　心知在内，无所不通，自显其博，博岂诚然，不知之嫌，因是而有。<br />
　　圣人不积，<br />
　　立教显理，未常不与人同，道岂独藏积於己乎。<br />
　　既以为人己愈有，既以与人己愈多。<br />
　　明达识通，道大德广，教人犹己，如江海之源，不患不有不多矣。<br />
　　天之道，利而不害；圣人之道，为而不争。<br />
　　天道圣人，其施一也，利於物性，为於物始，不害不争，乃全妙用矣。<br />
　　道德真经解卷下竟<br />

                    </div></div><hr><script charset='utf-8' src='../../js/footer.js'></script></body></html>