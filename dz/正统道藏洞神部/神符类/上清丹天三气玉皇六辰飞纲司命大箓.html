<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法上清丹天三气玉皇六辰飞纲司命大箓' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>上清丹天三气玉皇六辰飞纲司命大箓</center></div><div class='fo'><center>经文出处:来自殆知阁</center><br/><br>
                        <br />
　　经名：上清丹天三气玉皇六长飞纲司命大箓。撰人不详，约出於唐宋间。言飞步南斗六星法术，配以符图。一卷。底本出处：《正统道藏》洞神部神符类。<br />
　　<br />
　　高真紫灵，秀乎南丹，坐穹窿绛阙之房，结想高华，攀维云条，光洞赤精，南斗焕明，炯耀万天，以召六真玉皇大帝道君出，回旋飞登朱纲之道，教诸真人，开天闭地，呼日引月，敕制千灵，司命之真，妙气生灵。玉清玄书，握之登辰，告命六真，南斗上生，生道永存。一人授书，叶叶仙名，坐在立亡，履波过火，灾厄不干。行其要道，为仙王帝卿，形炼魄度，与劫无穷。刻丹天凤宝之堂，盟诸上真，行尸露文，考骨殃身，入五道门。受者丹书，锦囊佩之，与身俱行，按规修之，当策名东华，宾侍帝晨。用丹锦，红兰之金，上升玄台，对天约诚。下官初真，道德未备，度气黄籍，更当歃血割发，长斋练精，稽颡而传焉。<br />
　　道欲施行丹天六辰之道，飞腾步星上升之法，先着蹈空之符，安两屦中，地有伏尸秽毒百精，自远逃伏。然后星精降地，地不污黄，土神解牢，地沦而空，布图以登，下洞渊源，通而不塞，浮而不沈，明而不暗。步星其上，星光入形，形与道并，星气无常，随所感也。<br />
　　以黄书紫薄上，以着足下。卷内符，除声说外，并朱书。<br />
　　蹈空背土之符，安右足下。<br />
　　蹈空背土之符，安左足下。<br />
　　道欲为真，形器已陈，心魂不精，当存南斗在头中，一星安眉间，一星安顶中，余星自玉枕大椎骨布之。日夜思之，令星芒贯脊膂中，炎炎起骨萎形枯败。又思六星，徐咽之，令人长生。卧坐食沐勿南向。又以丹砂作六真君像，悬左肘，女右肘。吉凶祝之，饮食临想，大胜。<br />
　　道欲为真，须思六星在手足中、心中、脑中，久之六真降精，为子练形，飞神玉清。人形如真人，锦衣赤星。<br />
　　道欲暮卧，当思星满帐中，如火然，祝曰：<br />
　　丹玄玉室，光照命门，六真上皇，镇御南轩，我柄妙气，入映帝台，拔炼九祖，朱陵度魂，紫笔赤书，开道生源，恶梦不祥，速付帝君。<br />
　　顶中符<br />
　　肘间符<br />
　　存六心府<br />
　　卧帐中符<br />
　　道学南斗之法，飞登南天绛都之楼，当以六月六日、本命生日祭之，必新芳。以人所爱上祭之，以日中祭讫，步之大吉。<br />
　　上清丹天三气<br />
　　第一丹天梁明之炁<br />
　　第二丹天虹敏之炁．<br />
　　第三丹天光梵之炁．<br />
　　上清丹天南斗上贤玉女五百人，红绣衣，执幢。<br />
　　幢红，后同。<br />
　　玉女并红绣衣，间命取宜装。余并同。<br />
　　上清丹天南斗步魂玉女五百人，红绣衣，执幢。<br />
　　上清丹天南斗履魄玉女五百人，红绣衣，执斧。<br />
　　上清丹天南斗登辰玉女五百人，红绣衣，执珪。<br />
　　上清丹天南斗真讳玉女五百人，红绣衣，执节。<br />
　　上清丹天南斗飞步玉女五百人，红绣衣，执旛。<br />
　　上清丹天南斗谒者玉女五百人，红绣衣，执柁。<br />
　　上清丹天南斗司禁玉女五百人，红绣衣，执戟。<br />
　　上清丹天南斗司命玉女五百人，红绣衣，执雁。<br />
　　南斗第一混洞白微之气<br />
　　南斗第二赤元清微之气<br />
　　南斗第三威华九要之气<br />
　　南斗第四太无高上之气<br />
　　南斗第五至真太素之气<br />
　　南斗第六高上玉皇之气<br />
　　南斗玉宫后圣之臣，金阙司命长生九灵六真之箓<br />
　　南斗丹天之符告金阙司命<br />
　　南斗丹天之符告日中司命<br />
　　南斗丹天之符告月中司命<br />
　　南斗丹天之符告飞步六真司命<br />
　　南斗丹天之符告星中玄女<br />
　　上升南斗长生左券<br />
　　上清玉清高上玉皇大帝金阙司命玄图，授诸飞步南辰朱绪之仙人也。有此书，别致箱，安南斗像前，行事佩之，或取所存行作之。不步而有此书，长生仙也。但不授下学之夫尔。南陵使者，与上清丹天三气吏兵六万人，在子治中，卫箓保真。其无绿骨文脑，不得闻也。得此书，应为金阙之真，然不举地官贪世之人。<br />
　　道欲授书，盟如上清之科，禁如律。臣某年赍宝布，诣师请丹天司命大箓，飞登六星，上升玉清，告闻九天，使兆通玄长生，亿远司命帝官。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>