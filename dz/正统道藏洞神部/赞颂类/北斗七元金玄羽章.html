<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法北斗七元金玄羽章' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>北斗七元金玄羽章</center></div><div class='fo'><center>经文出处:来自殆知阁</center><br/><br>
                        <br />
　　经名：。撰人不详，约出於宋代。内载歌颂北斗七元及辅弼二星玄章。较另一版本多出辅弼二章，但无符咒注诀。一卷。底本出处：《正统道藏》洞神部赞颂类。<br />
　　<br />
　　无符咒本<br />
　　东斗注算真君，南斗注生真君，<br />
　　西斗注名真君，北斗注死真君，<br />
　　中斗太微真君，明德好生真君，<br />
　　洞明万福真君，舍光延寿真君，<br />
　　柔德益算真君，保元注生真君，<br />
　　天德注善真君。<br />
　　贪狼星官玄章第一<br />
　　北斗延生，回真四灵。流辉下映，朗达玄冥。<br />
　　七元纪籍，名列紫琼。保身续寿，永亨利贞。<br />
　　耳目开爽，魂魄长宁。摄养精气，与神同明。<br />
　　延生自然，上升玉清。<br />
　　巨门星官玄章第二<br />
　　北斗保命，玄灵散陈。丹田通畅，运合仙真。<br />
　　七元定籍，名列紫文。护身注寿，福庆维新。<br />
　　辟除妖恶，善瑞日臻。去来无碍，与神同轮。<br />
　　保命自然，上升玉宸。<br />
　　禄存星官玄章第三<br />
　　北斗度厄，高仙上灵。流辉徧照，内外肃清。<br />
　　七元录籍，名列紫庭。扶身延寿，禄位长亨。<br />
　　脏腑开朗，动止咸宁。光运合景，与神同荣。<br />
　　度厄自然，上升玉京。<br />
　　文曲星官玄章第四<br />
　　北斗消灾，玄黄开阳。仙灵影现，明彻十方。<br />
　　七元掌籍，名列紫房。卫身益寿，长启福祥。<br />
　　明真降佑，涤荡凶殃。华精气结，与神同乡。<br />
　　消灾自然，上升玉堂。<br />
　　廉贞星官玄章第五<br />
　　北斗扶衰，真宗降灵。流霞散光，仙仗交盈。<br />
　　七元典籍，名列紫营。固身养寿，庆合连并。<br />
　　高玄接引，优游五明。驾景飞翔，与神同龄。<br />
　　扶衰自然，上升玉庭。<br />
　　武曲星官玄章第六<br />
　　北斗散祸，玄映御空。灵威备守，妖邪绝踪。<br />
　　七元注籍，名列紫彤。荣身增寿，享福无穷。<br />
　　仙官扶卫，步蹑云中。正真降集，与神同聪。<br />
　　散祸自然，上升玉宫，<br />
　　破军星官玄章第七<br />
　　北斗益算，明霞散敷。流光普匝，真炁长扶。<br />
　　七元度籍，名列紫书。治身添寿，恒处欢娱。<br />
　　飞仙蹈舞，游宴玄都。彻视表里，与神同居。<br />
　　益算自然，上升玉舆。<br />
　　左辅星官玄章<br />
　　乾坤交泰，三命接灵。上步天宿，飞行九星。<br />
　　左把隐书，右执羽经。拜谒尊帝，受道之名。<br />
　　得越华盖，腾翔紫庭。今日行道，万庆交并。<br />
　　受福巍巍，永享长生。身变羽毛，飞升上清。<br />
　　右弼星官玄章<br />
　　道合三微，玄台举真。出常入空，逃形天关。<br />
　　浮翔八极，驾景紫烟。飞步九炁，变化亿千。<br />
　　遨游北盖，啸吟勾陈。所求如愿，所启如言。<br />
　　长镇天地，华晨保年。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>