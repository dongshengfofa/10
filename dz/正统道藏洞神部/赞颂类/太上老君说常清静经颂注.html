<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法太上老君说常清静经颂注' />
<script src='../../../highlight/highlight.pack.js'></script>
<link rel='stylesheet' type='text/css' href='../../../highlight/styles/monokai.css'/>

<link rel='stylesheet' href='../../../fenxiang/dist/css/share.min.css'>
<script src='../../../fenxiang/src/js/social-share.js'></script>
<script src='../../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../../css/3.css' rel='stylesheet' type='text/css'>");}else{ document.write("<link href='../../../css/3wap.css' rel='stylesheet' type='text/css'>");}</script><script src='../../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../../3/js/hengfu.js'></script><script charset='utf-8' src='../../../3/js/hengfu2.js'></script><hr><div class='div1'><div class='biaoti'><center>太上老君说常清静经颂注</center></div><div class='fo'><center>经文出处:来自殆知阁</center><br/><br>
                        <br />
　　经名：。神峰默然子（金朝道士刘通微）着。一卷。底本出处：《正统道藏》洞神部赞颂类。<br />
　　太上老君说常清静经颂序<br />
　　夫源清流静，凑法海之波澄；蒂固根深，抱纯阳之炁运。盈虚消息，六合周流。原天地眹使兆之由，探阴阳枢机之要。夫人者委形於天地，惟清静自然之归；混炁於阴阳，具变通真常之化。清者，挠之而不浊；静者，安之而不动。天得一清，地得一宁，人得一灵者，一神也。若是灵源湛彻，圣道流通；寂然不动，应化无方。感而遂通，生成何已。天地有斯常性，清静无余；男女无此常心，昏迷有属。孰能浊以止，静之徐清而已及矣。故我太上垂大慈悲，演常清静，设教导俗，辅正扶宗，务化民以归根，使含真而抱一。体洽玄元，炼神合道，羽化飞仙，不为乖谬。庶几信受者体枢法要，皆可相应，人莫非清静以为天下正，乃至千真万圣，咸不出於此矣。<br />
　　<br />
　　五太初为先，虚无道自然。混元权祖正，妙体契宗玄。演教明无上，知常假喻诠。因斯清静德，阐化立经篇。<br />
　　老君曰：大道无形，生育天地；<br />
　　大道隐乎形，真精混窈冥。二仪分始兆，一气运无停。覆载诚难测，生成育底宁。陶甄能匠物，蠢动尽含灵。<br />
　　大道无情，运行日月；<br />
　　日月运虚空，明明甚至公。得天能久照，丽物可咸通。有质蒙光煦，无情混象融。阴阳常体道，不息太无中。<br />
　　大道无名，长养万物。<br />
　　妙道实难名，包含万物生。运时充地脉，任信禀天清。吹煦真消息，冲和大化成。圆通归一体，高下坦然平。<br />
　　吾不知其名，强名曰道。<br />
　　无相杳无踪，离名混沌中。未萌天地日，安得雨云风。凿破胚腪兆，冲开物象蒙。因斯分造化，权立道无穷。<br />
　　夫道者，有清有浊，有动有静。<br />
　　清浊阴阳气，周流上下冲。自然成感化，终则契圆通。万类含滋育，三元配合同。乾坤交泰定，都会一真空。<br />
　　天清地浊，天动地静；男清女浊，男动女静。<br />
　　肇判两仪分，人灵至贵尊。三才安宇宙，二物定乾坤。种种含真炁，元元实相门。刚柔相济用，体道孰能存。<br />
　　降本流末，而生万物。<br />
　　降本通真体，还元见末因。春阳敷茂畅，秋候主凋沦。太极生形化，纯和造物新。枢机推大运，掌握任功神。<br />
　　清者浊之源，静者动之基。<br />
　　清静理幽深，谁能究竟寻。观空除万境，绝相了诸心。慧月流丹汉，慈云覆翠岑。寂然神不动，应物显知音。<br />
　　人能常清静，天地悉皆归。<br />
　　人悟常清静，知源妙圣机。太初无染滞，全寂隐光辉。默默藏沙界，昏昏彻紫微。三元升降后，天地悉皆归。<br />
　　夫人神好清而心扰之，人心好静而欲牵之。<br />
　　心者灵之府，神栖静可安。食嗔痴易作，戒定慧难观。深要正中正，坚持闲内闲。常无生六欲，法界自然宽。<br />
　　常能遣其欲而心自静，澄其心而神自清。<br />
　　若遣诸情欲，澄心妙洞观。同真非物物，归寂弃般般。水远连天静，山高戴月寒。圆融通智慧，壶内衮金丸。<br />
　　自然六欲不生，三毒消灭。<br />
　　正念无偏党，冲虚合自然。六根尘顿息，三毒病须痊。妙道超空劫，全神达上天。些儿幽密处，玄牝自绵。<br />
　　所以不能者，为心未澄、欲未遣也。<br />
　　迷路失家乡，都缘昧已光。心浮诚易动，境熟为难忘。欲染何能遣，邪奸转使荒。回头堪悟处，返照见空王。<br />
　　能遣之者，内观其心，心无其心；<br />
　　觉了诸尘漏，分明道眼开。色声非有碍，知见定须埋。神静千灾灭，心虚万虑灰。清风穿玉户，自有好音来。<br />
　　外观其形，形无其形；<br />
　　诸相观非相，其形是种无。内含真法界，体合大空虚。云静蟾光露，潭澄练色铺。此般明显示，何在觅殊涂。<br />
　　远观其物，物无其物。三者既悟，唯见於空。<br />
　　寂照观诸物，群灵岂有殊。同真非可见，绝迹莫能模。了了堂中老，休休法外无。玄玄玄也泯，八极任宽舒。<br />
　　观空亦空，空无所空。<br />
　　廓达真空界，回观一物无。混融同太漠，湛寂体虚无。洞照音常寂，圆通性自如。中间并内外，不属返元初。<br />
　　所空既无，无无亦无。<br />
　　达了心无物，无无实亦无。何劳除妄想，岂在辩精粗。缘静虚施巧，归真任不渝。这般消息密，孰敢强名模？<br />
　　无无既无，湛然常寂。<br />
　　万法本来空，无无合圣功。湛然非内外，寂尔泯西东。心境双忘处，方圆一槩同。杳冥超造化，无物悉皆通。<br />
　　寂无所寂，欲岂能生？欲既不生，即是真静。<br />
　　假寂权为体，还当去欲因。妄缘如是息，真静自然新。契合无生法，方知不夜春。独超天地外，任意燕申申。<br />
　　真常应物，真常得性。常应常静，常清静矣。<br />
　　一定达真常，神光莫可量。照开三毒室，射透五明堂。宝月晴空露，迷云蕴迹亡。清风布消息，应物任舒张。<br />
　　如此清静，渐入真道。既入真道，名为得道。<br />
　　旷劫镇圆成，无暗亦无明。谷神常自寂，法海晏然清。正念投真路，澄心达妙程。永离生死系，三界任宽行。<br />
　　虽名得道，实无所得。<br />
　　了寂沉声进，深通至理幽。真空宁有得，实相本无修。饮啄从他过，威仪任自由。豁然除拟议，安静保全周。<br />
　　为化众生，名为得道。能悟之者，可传圣道。<br />
　　为证众生化，俱忘种种求。顿超无漏果，宁许有根由。取舍安能动，因缘亦断流。瞥然都放下，圣道可传留。<br />
　　老君曰：上士无争，下士好争；<br />
　　上士何无争，勤常抱志坚。栖真常惔泊，养素隐幽玄。俯仰观天理，穷通达道渊。堪嗟未明者，竞法昧心田。<br />
　　上德不德，下德执德。执着之者，不名道德。<br />
　　德化非求报，恩宽肯自矜。韬光藏大器，明性莹坚冰。默契高穹远，深通至道弘。岂同愚士执，分别强谈能。<br />
　　众生所以不得真道者，为有妄心。<br />
　　众生多背道，颠倒外边求。妄想因斯有，真灵昧了休。本来无欠少，何假强持修。顿拂迷云尽，银蟾照玉楼。<br />
　　既有妄心，即惊其神。既惊其神，即着万物。既着万物，即生贪求。既生贪求，即是烦恼。<br />
　　谋事因生妄，乖真为动神。皆心存爱欲，着物起责嗔。常蕴无明火，还添烦恼尘。从兹缘受报，六道转沉沦。<br />
　　烦恼妄想，忧苦身心，便遭浊辱。<br />
　　为妄生嗔欲，责痴作障缘。忧愁长系绊，烦恼镇缠绵。为此迷真道，从<br />
　　斯就业愆。回光能返照，自觉妙中玄。<br />
　　流浪生死，常沉苦海，永失真道。<br />
　　烦恼缘兴念，何曾觉自心？茫茫遭苦辱，扰扰肯沉吟。浪死无休息，虚生直至今。因而真道失，梦想转来侵。<br />
　　真常之道，悟者自得。得悟道者，常清静矣。<br />
　　人若通天地，俱蒙道炁存。藏根深固蒂，灭魄返安魂。得悟长生路，须开久视门。全真神自化，无上法王尊。<br />
　　竟<br />
　　<br />

                    </div></div><hr><script charset='utf-8' src='../../js/footer.js'></script></body></html>