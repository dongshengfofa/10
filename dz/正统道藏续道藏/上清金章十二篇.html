<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法上清金章十二篇' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>上清金章十二篇</center></div><div class='fo'><center>经文出处:来自殆知阁</center><br/><br>
                        上清金章十二篇<br />
　　经名：上清金章十二篇。撰人不详，约出於南北朝或隋唐。内载上清金章十二首，又见於《上清诸真章颂》。底本出处：《万历续道藏》。<br />
　　上清金章十二篇<br />
　　宴盻太霞宫，金阙曜紫清。仙房宴太素，四轩皆朱琼。掷轮空洞津#1，控辔舞绿軿。玉华飞云盖，西妃运锦旌。翻然尘浊外，鲦欻佳人庭。宿感应期来，所得已在冥。乘风想九霄，共酣丹华安。顾谢世中物，安知无中灵。<br />
　　北登玄冥阙，携手经高罗。香烟散八景，玄风鼓绛波。仰超琅琅津，俯眄曲岳阿。啸歌云上唱，凤呜九洞霞。乘炁浮太空，曷为蹑山阿。金节命羽灵，征兵摧万魔。漱汲圆晨晖，积春方婴牙。纷纷趣竞中，不解可奈何。<br />
　　北垄郁霄蔼，绛树结紫华。青药落凤林，碧□秀岩阿。灵阁陵太空，琼房参太霞。云兴曲室内，八风飞冥沙。九弦#2弹帝墉，龙啸唱节和。扇飙五岳岭，握节征万〔魔〕#3。顾盻须臾顷，忽然椿已过。哀哉朝生者，安知龄纪多。<br />
　　隅景希〔林〕#4宫，运神#5冲漠幽。至观映六庭，大小尽逍遥。龙吹缠盖云，虎吟骇万条。三素启高图，丹霞蔚晨霄。羽旗横灵津，紫軿飞华翘。控辔九天外，俯仰自寥寥。尘沫#6结嚣秽，神丧炁亦凋。奚不寻远御，八千乃一朝。<br />
　　朝济碧海波，飞轮辞绿#7房。高唱俦友篇，盖越沧浪中。三契玉霄宾，五期东华童。羽飙升帝晨，宴此广寒宫。八音虚中弹，紫凤唱灵风。绛霞遏明曜，八景飞太空。咀嚼琼泉津，浩秀还婴蒙。至乐归五神，年积劫刃崇。脱屣将何难，劳忧丧天冲。<br />
　　朝驾晨景晖，逸辔发紫清。浮云骋太霞，扬盖广寒庭。高真禁帝室，宫塘引西灵。十绝五空洞，飞烟绕锦屏。虎扇神风庆，紫云回龙軿。倏欻穷八方，一顾椿已顷。箫遥玄竞子，奚不寻太生。<br />
　　神圃秀隐芝，昆池灌眄田，仰观玉清阙，嵯峨临绛津。紫霞映曲席，五云曜九玄。八风起绝宇，幽蔼绿#8轩间。三元舍西宫，东华有佳人。北冥唱七啸，明姬歌南真。抚璈参朱律，玉节扬六弦。合契安非运，俱向广凤巅。同期命万魔，宅此群黑千。超然来何难，乃启不穷年。<br />
　　驾炁眄空洞，乘景憩九天。动郁广晖羽，玄盖生无间。八烟飙寥轮，轨滞不许年。抚璈八空响，我马亦无津。握节入东华，夕宴玄圃巅。束带携五灵，解拎翘良人。冥感自适运，泛然亦有缘。俱载陵厉翮，一扇动亿千。降景浮玄景，紫轩乘云征。仰超金阙内，俯眄西华城#9。<br />
　　东华启五晖，神光焕七灵。翳映三汜烛，流任自齐冥。风鼓空洞宇，香烟散玉庭。手携织女怜，双衿落锦青。元徊交羽旗，华盖随云倾。宴寝九度外，是非不我营。抱空泥丸内，天姿愈日婴。岂况洞愆秽，中惨无聊生。<br />
　　扶桑翠空峰，朱云葩微明。浪台宥虚上，四观映高清。飞景控紫轮，三素辔丹軿。寝偃太帝馆，崚嶒阿母庭。濯足碧濑波，提契玉醴罂。曲晨乘风扇，飘飘时下倾。暂适地蔼中，回驾汜良真。玄会自相要，流浪任幽冥。始知荣辱幸，方悟忧促龄。<br />
　　曲室可清静，愿神待日成。何为讲当涂，百痾从是生。天庭生金华，内以彰阴邪。玉谷参玄卿，琼炁互扶罗。天真立遐日，飞药吐灵沙。清晨案天马，回驾神玄家，仙人来入室，又以灭百邪。<br />
　　道以斋为先，勤行登金阙。故设大法桥，普度诸人物。宿世恩德报，道心超然发。六斋礼空洞，十直神感彻。五老刊仙名，云舆相迎谒。身飞升玄都，七祖咸解脱。<br />
　　上清金章十二篇竟<br />
　　#1『津』字原误作『律』，据《金真章》改。<br />
　　#2『弦』字原误作『弥』，据《金真章》改。<br />
　　#3『魔』字原缺，据《金真章》补。<br />
　　#4『林』字原缺，据《金真章》补。<br />
　　#5『神』字原误作『轴』，据《金真章》改。<br />
　　#6『沫』字原误作『诛』，据《金真章》改。<br />
　　#7#8『绿』字原误作『缘』，据《金真章》改。<br />
　　#9『城』字原误作『成』，据《金真章》改。<br />
　　<br />

                    </div></div><hr><script charset='utf-8' src='../../js/footer.js'></script></body></html>