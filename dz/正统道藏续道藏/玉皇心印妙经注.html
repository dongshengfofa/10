<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法玉皇心印妙经注' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>玉皇心印妙经注</center></div><div class='fo'><center>经文出处:来自殆知阁</center><br/><br>
                        玉皇心印妙经注<br />
　　此玉帝传心，圣圣相承，以心印心，明悟了证，皆宗此旨。三教莫违，故云心印。<br />
　　上药三品，<br />
　　最上妙药有三品，即三般。<br />
　　神与气精。<br />
　　非金石上术，灵芝玉屑，及外药凡药，乃元神、元气、元精。凡药可以愈疾，所及有限。此药保劫度世，化济无穷，一切莫此，故云上药。<br />
　　恍恍<br />
　　似有非有。<br />
　　惚惚，<br />
　　似无非无。<br />
　　杳杳<br />
　　似远非远<br />
　　冥冥。<br />
　　似近非近，若不见闻，似有见闻。<br />
　　存无守有，<br />
　　秘存虚无，默守妙有。<br />
　　顷刻而成。<br />
　　上药一得，立跻圣域。<br />
　　回风混合，<br />
　　回旋巽风，混合百神。<br />
　　百日功灵。<br />
　　三月基就，功渐玄灵。<br />
　　默朝上帝，<br />
　　宇泰贞定，秘礼元皇。<br />
　　一纪飞升。<br />
　　十二年丹神飞升。一云历脱十二相属乃升。<br />
　　知者易悟，<br />
　　真知者易悟上药之基。<br />
　　昧者难行。<br />
　　愚昧者难行存守之义。<br />
　　履践天光，<br />
　　宇泰定，天光发，而足蹑天根。<br />
　　呼吸育清。<br />
　　真炁往来，滋育玄清。<br />
　　出玄入牝，<br />
　　知天谷元神，而出玄入牝。<br />
　　若亡若存。<br />
　　不散亡，不强存，若亡若存。<br />
　　绵绵不绝，<br />
　　默默绵绵，终始不绝。<br />
　　固蒂深根。<br />
　　性根命蒂，妙培深固。<br />
　　人各有精，<br />
　　各人皆有至真真精。<br />
　　精合其神。<br />
　　真精妙合元神。<br />
　　神合其气，<br />
　　元神妙合真气。<br />
　　气合体真。<br />
　　元气妙合吾体至真。<br />
　　不得其真，<br />
　　不得身之至真。<br />
　　皆是强名。<br />
　　自云得药，便是强名。<br />
　　神能入石，<br />
　　神入金石无碍。一云穿山透石无不到之谓也。<br />
　　神能飞形。<br />
　　炼神还虚，身自飞升。<br />
　　入水不溺，<br />
　　有道者水不漂溺。一云诸欲不染为不溺。<br />
　　入火不焚。<br />
　　有道者火不能焚。一云怒妄不生为不焚。<br />
　　神依形生，<br />
　　形成而神至，故云神依形生。<br />
　　精依气盈。<br />
　　气满则精全，故云精依气盈。<br />
　　不凋不残，<br />
　　神气精全，系无耗散，而不凋不残。<br />
　　松栢青青。<br />
　　永无衰变，如松栢青青。<br />
　　三品一理，<br />
　　三品上药，共根一理。<br />
　　妙不可听。<br />
　　重玄至妙，非可闻听。<br />
　　其聚则有，<br />
　　善存默守，妙聚则有。<br />
　　其散则零。<br />
　　妙意涣散，倏忽凋零。<br />
　　七窍相通，<br />
　　耳目鼻口真七窍，内为相通，一云，七窍在内。<br />
　　窍窍光明。<br />
　　风云发泄，窍窍光明。一云，各有天光宝明。<br />
　　圣日圣月，<br />
　　身之真阴真阳，永明不毁，故云圣日圣月。<br />
　　照耀金庭。<br />
　　光映丹台紫府，云照耀金庭。<br />
　　一得永得，<br />
　　真得实益，永不毁沦。<br />
　　自然身轻。<br />
　　身轻回阳换骨还虚，非徒体健也。<br />
　　太和充溢，<br />
　　太和真气，充满洋溢。<br />
　　骨散寒琼。<br />
　　黄中通理，骨竦神怡，毕落琼琳，金筋玉骨。<br />
　　得丹则灵，<br />
　　明药得丹，易凡而灵。<br />
　　不得则倾。<br />
　　不得正丹，梁丧身倾。<br />
　　丹在身中，非白非青。<br />
　　非肺白，非肝青。<br />
　　诵之万遍，<br />
　　默转真经万遍，非口诵也。<br />
　　妙理自明。<br />
　　此经妙理，召然明白。<br />
　　无上玉皇心印妙经注竟<br />
　　回向忏悔文<br />
　　回心向道，重诚忏其前愆，悔而自新，不作后过。<br />
　　龙章凤篆，已殚尽也歌咏之诚；鹤驾鸾舆，重冀望也鉴观之惠。臣谨炷真香，丹诚天香也。重诚奏启道经师宝，元始万神，玉光会中一切圣真。恭望恩光，重垂证鉴。臣向来为某人某事看诵《玉皇本行集经》几部，敬保某人某事云云万所宣经典，罔敢不虔。其柰业力障魔，神志错乱，所立根钝，自然想来，脱略混淆，颠倒重迭，临文徇意，字误句差。乖清浊之正音，泥解会之邪见。事夺其志，心不在经。问对起居，断绝隔越。久诵懈怠，因事忿嗔。严洁或涉於垢尘，肃敬或乘以渎慢。身口服用之不净，衣冠礼貌之不虔。供弗如仪，处非其地，卷舒揉乱，坠落脱伤。不专不恭，大惭大愧。伏愿慈悲怜悯，赦释罪愆，庶使诵持得臻感格。所祈所愿，如志如心。尚虑经中传授或误，刊写多讹。其师其人，悉皆忏悔。仗道威力，愿罪消除，常转法轮，普度群品。为如上众，稽首称念太上无极大道，至真三十六部尊经、真文宝符，太上三尊、十方众圣、玄中大法师。玉经中无鞅数众神仙，不可思议功德。<br />
　　高上玉皇本行集经忏悔文竟<br />
　　<br />

                    </div></div><hr><script charset='utf-8' src='../../js/footer.js'></script></body></html>