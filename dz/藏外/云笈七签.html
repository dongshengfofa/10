<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法云笈七签' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>云笈七签</center></div><div class='fo'><center>经文出处:来自殆知阁</center><br/><br>
                        云笈七签（宋）张君房着<br />
　　第一部<br />
　　序<br />
　　卷一<br />
　　道德部<br />
　　总叙道德<br />
　　卷二<br />
　　混元混洞开辟劫运部<br />
　　混元<br />
　　空洞<br />
　　混沌<br />
　　混洞<br />
　　劫运<br />
　　太上老君开天经<br />
　　卷三<br />
　　道教本始部<br />
　　道教序<br />
　　道教所起<br />
　　道教三洞宗元<br />
　　左乙混洞东蒙录<br />
　　灵宝略纪<br />
　　三宝杂经出化序<br />
　　天尊老君名号历劫经略<br />
　　卷四<br />
　　道教经法传授部<br />
　　上清源统经目注序<br />
　　灵宝经目序<br />
　　上清经述<br />
　　三皇经说<br />
　　道教相承次第录<br />
　　玄都九真盟科九品传经录卷五<br />
　　经教相承部<br />
　　真系<br />
　　晋茅山真人杨君<br />
　　雷平山真人许君<br />
　　仙人临沮令许君<br />
　　宋庐山简寂陆先生<br />
　　齐兴世馆主孙先生<br />
　　梁茅山贞白陶先生<br />
　　唐茅山升真王先生<br />
　　中岳体玄潘先生<br />
　　王屋山贞一司马先生<br />
　　茅山玄静李先生<br />
　　卷六<br />
　　三洞经教部<br />
　　三洞（并序）<br />
　　三洞品格<br />
　　七部（并序）<br />
　　四辅<br />
　　十二部<br />
　　三十六部<br />
　　卷七<br />
　　三洞经教部本文<br />
　　说三元八会六书之法<br />
　　云篆<br />
　　八体六书六文<br />
　　符字<br />
　　八显<br />
　　玉字诀<br />
　　皇文帝书<br />
　　天书<br />
　　龙章<br />
　　凤文<br />
　　玉牒金书<br />
　　石字<br />
　　题素<br />
　　玉字<br />
　　文生东<br />
　　玉箓<br />
　　玉篇<br />
　　玉札<br />
　　丹书墨箓<br />
　　玉策<br />
　　福连之书<br />
　　琅絺琼文<br />
　　白银之编<br />
　　赤书<br />
　　火炼真文<br />
　　金壶墨汁字<br />
　　琼札<br />
　　紫字<br />
　　自然之字<br />
　　四会成字<br />
　　琅简蕊书<br />
　　石石贡<br />
　　卷八<br />
　　三洞经教部经释<br />
　　释《三十九章经》<br />
　　释《太上大道君洞真金玄八景玉箓》<br />
　　释《上清高圣太上大道君金玄八景玉箓》<br />
　　释《太上神州七转七变舞天经》<br />
　　释《神虎上符消魔智慧经》<br />
　　释《太上素灵洞玄大有妙经》<br />
　　释《回元九道飞行羽经》<br />
　　释《九灵太妙龟山元录》<br />
　　释《大有八禀太丹隐书》<br />
　　释《七圣玄记回天九霄经》<br />
　　释《曲素诀辞五行秘符》<br />
　　释《天关三图七星移度经》<br />
　　释《除六天玉文三天正法》<br />
　　释《青要紫书金根众经》<br />
　　释《石精金光藏景录形经》<br />
　　释《太上九赤斑符五帝内真经》<br />
　　卷九<br />
　　三洞经教部经释<br />
　　释《太霄琅书》<br />
　　释《太微黄书》<br />
　　释《太上金书秘字》<br />
　　释《太上上皇民籍定真玉箓》<br />
　　释《太上仓元上箓》<br />
　　释《太上太素玉箓》<br />
　　释《太上神虎玉符》<br />
　　释《太上金虎符》<br />
　　释《太上金篇虎符》<br />
　　释《太上玉清神虎内真隐文》<br />
　　释《太上三元玉检布经》<br />
　　释《洞真太上九真中经》<br />
　　释《洞真玉晨明镜金华洞房雌一五老宝经》<br />
　　释《洞真中黄老君八道秘言经》<br />
　　释《洞神秘箓》<br />
　　释《玄真文赤书玉诀》<br />
　　释《紫度炎光神玄经》<br />
　　释《胎精中记》<br />
　　释《隐地八术》<br />
　　释《外国放品经》<br />
　　释《四十四方经》<br />
　　释《八素真经》<br />
　　释《三九素语》<br />
　　释《紫凤赤书》<br />
　　释《灵飞六甲》<br />
　　释《元始洞玄灵宝赤书五篇真文》<br />
　　释《洞玄智慧大诫经》<br />
　　释《洞玄通微定志经》<br />
　　释《洞真黄气阳精三道顺行经》<br />
　　释《洞真玉佩金珰太极金书上经》<br />
　　释《洞玄太极隐注经》<br />
　　释《七经》（并序）<br />
　　卷十三洞经教部经<br />
　　老君太上虚无自然本起经<br />
　　卷十一<br />
　　三洞经教部经<br />
　　上清黄庭内景经<br />
　　卷十二<br />
　　三洞经教部经<br />
　　上清黄庭内景经<br />
　　太上黄庭外景经<br />
　　卷十三<br />
　　三洞经教部经<br />
　　太清中黄真经（并释题）<br />
　　卷十四三洞经教部经<br />
　　黄庭遁甲缘身经<br />
　　卷十五<br />
　　三洞经教部经<br />
　　黄帝阴符经叙<br />
　　黄帝阴符经<br />
　　天机经<br />
　　卷十六<br />
　　三洞经教部经<br />
　　灵宝洞玄自然九天生神章经<br />
　　太极真人颂二首<br />
　　卷十七<br />
　　三洞经教部经<br />
　　太上老君内观经<br />
　　洞玄灵宝定观经<br />
　　老君清净心经<br />
　　卷十八<br />
　　三洞经教部经<br />
　　老子中经（上）<br />
　　卷十九<br />
　　三洞经教部经<br />
　　老子中经（下）<br />
　　卷二十<br />
　　三洞经教部经<br />
　　太上飞行九神玉经<br />
　　羽章<br />
　　步天纲<br />
　　倒行法<br />
　　反行法<br />
　　卷二十一天地部<br />
　　总序天<br />
　　三界宝箓<br />
　　四梵三界三十二天<br />
　　卷二十二<br />
　　天地部<br />
　　总说天地五方<br />
　　九地三十六音<br />
　　朝礼诀法<br />
　　高上九玄三十六天内音<br />
　　洞渊九地三十六音内铭<br />
　　登山住止安居审地吉凶法<br />
　　东方呵罗提国<br />
　　南方伊沙国<br />
　　西方尼维罗绿那国<br />
　　北方旬他罗国<br />
　　上方元精青沌自然国<br />
　　中央太和宝真无量国<br />
　　卷二十三<br />
　　日月星辰部<br />
　　总叙日月<br />
　　三奔录<br />
　　奔日<br />
　　奔月<br />
　　奔辰<br />
　　太上玉晨郁仪结棨奔日月图<br />
　　太上玉晨郁仪奔日赤景玉文、结棨奔月黄景玉章<br />
　　峨嵋山北洞中石室户枢刻石书字<br />
　　太上郁仪日中五帝讳字服色<br />
　　太上结棨月中五帝夫人讳字服色<br />
　　太素真人受太帝君日月诀法<br />
　　大方诸宫服日月芒法<br />
　　太上玄真诀服日月法<br />
　　服日子三五七九玄根气法<br />
　　服日月气法<br />
　　太一游日服日月法<br />
　　求月中丹光夫人法<br />
　　服日月六气法<br />
　　金仙内法<br />
　　存思日月法<br />
　　向日取嚏法<br />
　　双景翼形隐道<br />
　　食竹笋（鸿脯附）<br />
　　卷二十四<br />
　　日月星辰部<br />
　　总说星<br />
　　二十八宿<br />
　　北斗九星职位总主<br />
　　太上空常飞步录<br />
　　卷二十五<br />
　　日月星辰部<br />
　　北极七元紫庭秘诀<br />
　　七童卧斗法<br />
　　太上招五辰于洞房飞仙秘道<br />
　　升斗法<br />
　　卧斗<br />
　　存二十四星法<br />
　　奔辰飞登五星法<br />
　　卷二十六<br />
　　十洲三岛部<br />
　　十洲（并序）<br />
　　三岛<br />
　　卷二十七<br />
　　洞天福地部<br />
　　天地宫府图（并序）<br />
　　十大洞天<br />
　　三十六小洞天<br />
　　七十二福地<br />
　　卷二十八<br />
　　二十八治部<br />
　　二十四治（并序）<br />
　　天师所立四治<br />
　　卷二十九<br />
　　禀生受命部<br />
　　禀受章<br />
　　太上九丹上化胎精中记<br />
　　解胎十二结法<br />
　　卷三十<br />
　　禀生受命部<br />
　　帝一混合三五立成法<br />
　　九真中经天上飞文<br />
　　大洞回风混合帝一之法<br />
　　卷三十一<br />
　　禀生受命部<br />
　　太微帝君太一造形紫元内二十四神回元经<br />
　　济众经<br />
　　说真父母<br />
　　九真帝君九阴混合纵景万化隐天诀<br />
　　卷三十二<br />
　　杂修摄部<br />
　　养性延命录（并序）<br />
　　杂戒忌禳灾祈善<br />
　　服气疗病<br />
　　导引按摩<br />
　　卷三十三<br />
　　杂修摄部<br />
　　摄养枕中方<br />
　　自慎<br />
　　仙经禁忌<br />
　　仙道忌十败<br />
　　仙道十戒<br />
　　学仙杂忌<br />
　　导引<br />
　　行气<br />
　　守一<br />
　　太清存神炼气五时七候诀<br />
　　五时<br />
　　七候<br />
　　卷三十四<br />
　　杂修摄部<br />
　　太清导引养生经（凡十二事）<br />
　　宁先生导引养生法<br />
　　虾蟆行气法<br />
　　龟鳖等气法<br />
　　噏月精法<br />
　　彭祖导引法（凡十事）<br />
　　王子乔导引法（凡三十四事）<br />
　　导引杂说<br />
　　神炁养形说<br />
　　将摄保命篇<br />
　　卷三十五<br />
　　杂修摄部<br />
　　明补<br />
　　禁忌<br />
　　方便<br />
　　化身坐忘法<br />
　　胎息法<br />
　　影人<br />
　　服紫霄法<br />
　　养生篇<br />
　　禁忌篇<br />
　　卷三十六<br />
　　杂修摄部<br />
　　玄鉴导引法<br />
　　按摩法<br />
　　食气法<br />
　　食气绝谷法<br />
　　摄生月令<br />
　　卷三十七<br />
　　斋戒部<br />
　　斋戒叙<br />
　　洞玄灵宝六斋十直<br />
　　年六斋<br />
　　月十斋<br />
　　六种斋<br />
　　二种斋<br />
　　十二斋<br />
　　八节斋<br />
　　心斋<br />
　　斋直<br />
　　释斋有九食法<br />
　　说杂斋法<br />
　　斋科<br />
　　持斋<br />
　　阴阳杂斋日<br />
　　卷三十八<br />
　　说戒部<br />
　　说十戒<br />
　　大戒上品（并叙）<br />
　　太上洞玄灵宝消魔宝真安志智慧本愿大戒<br />
　　礼经祝三首<br />
　　太霄琅书十善十恶<br />
　　思微定志经十戒<br />
　　妙林经二十七戒<br />
　　老君二十七戒<br />
　　卷三十九<br />
　　说戒部<br />
　　老君说一百八十戒（并叙）<br />
　　老君说五戒<br />
　　化胡经十二戒<br />
　　修斋求道当奉十戒<br />
　　说戒喻<br />
　　卷四十<br />
　　说戒部<br />
　　说百病<br />
　　崇百药<br />
　　初真十戒<br />
　　清戒<br />
　　太玄都中宫女青律戒<br />
　　太上黄素四十四方经戒<br />
　　金书仙志戒<br />
　　上清大洞戒<br />
　　灵宝戒<br />
　　受持八戒斋文<br />
　　卷四十一<br />
　　杂法部<br />
　　沐浴<br />
　　沐浴七事获七福<br />
　　沐浴吉日<br />
　　栉沐浴<br />
　　解秽（并叙）<br />
　　朝礼<br />
　　太素真人隐朝礼愿上仙法<br />
　　朝极<br />
　　朝玉晨君<br />
　　朝青童君<br />
　　隐朝胎元法<br />
　　朝礼九天魂魄帝君求仙上法<br />
　　朝太素三元君<br />
　　卷四十二<br />
　　存思部<br />
　　存《大洞真经》三十九真法<br />
　　卷四十三<br />
　　存思部<br />
　　存思三洞法<br />
　　老君存思图十八篇（并叙）<br />
　　思修九宫法<br />
　　思九宫五神法<br />
　　存元成皇老法<br />
　　存帝君法<br />
　　存玄一老子法<br />
　　存司命法<br />
　　卷四十四<br />
　　存思部<br />
　　太一帝君太丹隐书<br />
　　镇神养生内思飞仙上法<br />
　　三九素语玉精真诀存思法<br />
　　紫书存思元父玄母诀<br />
　　紫书存思九天真女法<br />
　　卷四十五<br />
　　秘要诀法部<br />
　　修真旨要<br />
　　卷四十六<br />
　　秘要诀法部<br />
　　修真旨要<br />
　　卷四十七<br />
　　秘要诀法部<br />
　　安魂魄咒<br />
　　着衣咒<br />
　　栉发咒<br />
　　洗手面神咒<br />
　　耳鸣祝<br />
　　审耳鸣吉凶法<br />
　　未食咒<br />
　　道士三时食饭咒<br />
　　斋见不祥之物解法<br />
　　行道见死尸法<br />
　　道士既见死尸上经解歹奄法<br />
　　练祝死尸法<br />
　　修行咒诅诀<br />
　　道士被天魔所试即诵拂魔咒<br />
　　玉帝卫灵咒鬼上法<br />
　　治急病法<br />
　　反舌塞喉法<br />
　　金仙内法<br />
　　卷四十八<br />
　　秘要诀法部（行持旨要）<br />
　　老君明照法叙事（誓法附）<br />
　　明照法<br />
　　宝照法<br />
　　摩照法<br />
　　拂童法<br />
　　神枕法（并序）<br />
　　神杖法<br />
　　帝君明灯内观求仙上法<br />
　　按天庭法<br />
　　服雾法<br />
　　卷四十九<br />
　　秘要诀法部（三一）<br />
　　守一<br />
　　三一诀<br />
　　玄门大论三一诀（并叙）<br />
　　金阙帝君五斗三元真一经口诀<br />
　　守五斗真一经口诀<br />
　　卷五十<br />
　　秘要诀法部（三一）<br />
　　三一九宫法<br />
　　四宫雌一内神宝名玉诀<br />
　　金阙帝君三元真一经诀<br />
　　卷五十一<br />
　　秘要诀法部（行持事要）<br />
　　八道命籍<br />
　　八道秘言<br />
　　太上曲素五行秘符<br />
　　玉佩金铛（黄衣童附）<br />
　　流金火铃（振威大祝附）<br />
　　五铃登空虚保仙上符<br />
　　卷五十二<br />
　　杂要图诀法部<br />
　　九真行事诀<br />
　　升玄行事诀<br />
　　方诸洞房行事诀<br />
　　五神行事诀<br />
　　二十四神行事诀<br />
　　五辰行事诀<br />
　　回元行事诀<br />
　　五帝杂修行乘龙图<br />
　　卷五十三<br />
　　杂秘要诀法部<br />
　　太上隐书八景飞经八法（并序）<br />
　　太上丹景道精隐地八术<br />
　　太清玉霞紫映内观上法<br />
　　存玄白法<br />
　　三素云法<br />
　　卷五十四<br />
　　魂神部<br />
　　说魂魄<br />
　　拘三魂法<br />
　　制七魄法<br />
　　对日存三魂法<br />
　　朝礼九天魂魄求仙上法<br />
　　魂精法<br />
　　上清飞步七星魂魄法<br />
　　卷五十五<br />
　　魂神部<br />
　　思神诀<br />
　　存身神法<br />
　　受生天魂法<br />
　　精神<br />
　　入室思赤子法<br />
　　卷五十六诸家气法部<br />
　　元气论（并序）<br />
　　卷五十七诸家气法部<br />
　　服气精义论（并序）<br />
　　卷五十八诸家气法部<br />
　　胎息精微论<br />
　　茅山贤者服内气诀<br />
　　胎息根旨要诀<br />
　　胎息杂诀<br />
　　尹真人服元气术<br />
　　服元气法<br />
　　胎息口诀（并序）<br />
　　卷五十九诸家气法部<br />
　　延陵君修养大略<br />
　　赤松子服气经序<br />
　　神仙绝谷食气经<br />
　　太无先生服气法<br />
　　墨子闭气行气法<br />
　　太清王老口传服气法<br />
　　昙鸾法师服气法<br />
　　达磨大师住世留形内真妙用诀<br />
　　项子食气法<br />
　　张果先生服气法<br />
　　申天师服气要诀<br />
　　王真人气诀<br />
　　大威仪先生玄素真人要用气诀<br />
　　王说山人服气新诀<br />
　　嵩山李奉时服气法<br />
　　卷六十诸家气法部<br />
　　中山玉柜服气经<br />
　　幻真先生服内元气诀法<br />
　　胎息经<br />
　　卷六十一诸家气法部<br />
　　用气集神诀<br />
　　服五方灵气法<br />
　　五厨经气法（并叙）<br />
　　谷神妙气诀<br />
　　辨杂呼神名<br />
　　中岳郄俭食气法<br />
　　十二月服气法<br />
　　三一服气法<br />
　　服三气法<br />
　　服气杂法秘要口诀<br />
　　延陵君炼气法<br />
　　卷六十二诸家气法部<br />
　　太清王老口传法序<br />
　　说膈结<br />
　　初学诀法<br />
　　说覆仰法<br />
　　服气杂法<br />
　　辨肠转数法<br />
　　服气十事<br />
　　神息法<br />
　　服气问答诀法<br />
　　姑婆服气亲行要诀问答法<br />
　　王老真人经后批<br />
　　卷六十三<br />
　　金丹部<br />
　　玄辨九君辨金虎铅汞造鼎入金秘真肘后方上篇<br />
　　旨教五行内用诀<br />
　　造金鼎铭<br />
　　正隐甲法象天符用火并合金造鼎肘后方下篇<br />
　　行符合天符法象<br />
　　卷六十四<br />
　　金丹诀部<br />
　　金华玉女说丹经<br />
　　玄解录<br />
　　辨金石药并去毒诀<br />
　　守仙五子丸方<br />
　　王屋真人口授阴丹秘诀灵篇<br />
　　卷六十五<br />
　　金丹诀部<br />
　　太清金液神丹经（并序）<br />
　　作六一泥法<br />
　　合丹法<br />
　　祭受法<br />
　　太清金液神丹阴君歌<br />
　　卷六十六<br />
　　金丹部<br />
　　丹论诀旨心照五篇<br />
　　旨叙诀第一<br />
　　明辨章第二<br />
　　金丹论第三<br />
　　大还丹宗旨第四<br />
　　赤松子玄记第五<br />

                    <br>
                        　　梁朝四公诀<br />
　　卷六十七<br />
　　金丹部<br />
　　金丹序<br />
　　黄帝九鼎神丹序<br />
　　九转丹名<br />
　　太清神丹法<br />
　　九转丹迟速效验<br />
　　九光丹法<br />
　　五灵丹法<br />
　　岷山丹法<br />
　　五成丹法<br />
　　金液法（威喜巨胜法附）<br />
　　卷六十八<br />
　　金丹部<br />
　　太上八景四蕊紫浆五珠降生神丹方一首（并序）<br />
　　九还金丹二章<br />
　　卷六十九<br />
　　金丹部<br />
　　七返灵砂论（并序）<br />
　　卷七十<br />
　　内丹诀法部<br />
　　还丹内象金钥匙（并序）<br />
　　黑铅水虎论<br />
　　红铅火龙诀<br />
　　还金术三篇（并序）<br />
　　卷七十一<br />
　　金丹部<br />
　　太清丹经要诀（并序）<br />
　　卷七十二<br />
　　内丹部<br />
　　大还丹契秘图（并序）<br />
　　真元妙道修丹历验抄<br />
　　卷七十三<br />
　　内丹部<br />
　　古龙虎歌<br />
　　金丹金碧潜通诀<br />
　　阴丹慎守诀<br />
　　大还心镜<br />
　　太清神丹中经叙<br />
　　卷七十四<br />
　　方药部<br />
　　太极真人青精乾石ㄒ饭上仙灵方<br />
　　太上巨胜腴煮五石英法<br />
　　太上肘后玉经八篇<br />
　　太一饵瑰葩云屑神仙上方（并引说）<br />
　　灵飞散方传信录（云母法附）<br />
　　灵飞散方<br />
　　治云母法<br />
　　卷七十五<br />
　　方药部<br />
　　神仙炼服云母秘诀序<br />
　　卷七十六<br />
　　方药部<br />
　　灵宝还魂丹方（并序）<br />
　　修金碧丹砂变金粟子方<br />
　　修羽化河车法<br />
　　神室河车方<br />
　　九转炼铅法<br />
　　金丹法<br />
　　伏火北亭法<br />
　　化庚粉法<br />
　　伏药成制汞为庚法<br />
　　四壁柜朱砂法<br />
　　卷七十七<br />
　　方药部<br />
　　大洞西华玉堂仙母金丹法<br />
　　镇魂固魄飞腾七十四方灵丸<br />
　　南岳真人郑披云传授五行七味丸方<br />
　　九真中经四镇丸<br />
　　黄帝四扇散方<br />
　　王母四童散方<br />
　　帝女玄霜掌上录<br />
　　萤火丸方<br />
　　黄帝受黄轻四物仙方<br />
　　真人驻年藕华方<br />
　　老君益寿散方<br />
　　骊山老母绝谷麦饭术<br />
　　文始先生绝谷方<br />
　　太清飞仙法<br />
　　太白星官洗眼方<br />
　　张少真炼九转铅精法<br />
　　茯苓<麦少>方<br />
　　卷七十八<br />
　　方药部<br />
　　三品颐神保命神丹方叙<br />
　　上品颐神保命篇第一<br />
　　中品和形养性篇第二<br />
　　下品疗疾蠲疴篇第三<br />
　　古铁胤粉方<br />
　　后代名医造铁胤粉<br />
　　卷七十九<br />
　　符图部<br />
　　五岳真形图序<br />
　　五岳真形神仙图记<br />
　　王母授汉武帝真形图<br />
　　五岳真形图法（并序）<br />
　　晋鲍靓施用法<br />
　　卷八十<br />
　　符图部<br />
　　洞玄灵宝三部八景二十四住图<br />
　　五称符二十四真图<br />
　　元览人鸟山形图<br />
　　卷八十一庚申部<br />
　　上清元始谱录太真玉诀<br />
　　论庚申存童子去玄灵诀<br />
　　制六欲神法<br />
　　六甲存童子去玄灵法<br />
　　三尸中经<br />
　　去三尸符法<br />
　　卷八十二庚申部<br />
　　三尸篇<br />
　　游稚川记<br />
　　梦三尸说<br />
　　卷八十三庚申部<br />
　　中山玉柜经服气消三虫诀<br />
　　说三尸<br />
　　说三尸所居法<br />
　　候三尸法<br />
　　赵先生口诀祝尸虫法（凡三法）<br />
　　东方氏制三尸法<br />
　　紫微宫降太上去三尸法<br />
　　太虚真人消三尸法<br />
　　思念道诫去三尸法<br />
　　五行紫文除尸虫法（凡三法）<br />
　　存心中赤气去三尸法<br />
　　卷八十四<br />
　　尸解部<br />
　　太极真人石精金光藏景录形经说<br />
　　释石精金光藏景录形法<br />
　　尸解叙<br />
　　造剑尸解法<br />
　　尸解次弟事迹法度<br />
　　太极真人诫<br />
　　尸解神杖法<br />
　　水解（凡三人）<br />
　　卷八十五<br />
　　尸解部<br />
　　太极真人飞仙宝剑上经叙<br />
　　戎胡授舜十转紫金丹叙<br />
　　太一守尸<br />
　　景霄真人<br />
　　太玄阴生符<br />
　　太极真人遗带散<br />
　　轩辕黄帝<br />
　　宁封（火解）<br />
　　玉子<br />
　　王子乔<br />
　　清平吉<br />
　　司马季主<br />
　　鲍叔阳<br />
　　徐弯<br />
　　董仲君<br />
　　龙述<br />
　　王方平<br />
　　栾巴（兵解）<br />
　　女真赵素台<br />
　　女真程伟妻<br />
　　刘忄画<br />
　　张玄宾<br />
　　王嘉（兵解）<br />
　　阴君传鲍靓尸解法<br />
　　折象<br />
　　吴猛<br />
　　左慈<br />
　　王延<br />
　　王叟<br />
　　卷八十六<br />
　　尸解部<br />
　　洞生太帝君镇生五脏诀<br />
　　太阴炼形<br />
　　水火荡炼尸形<br />
　　阴阳六甲炼形质法<br />
　　修九真中道<br />
　　化形濯景<br />
　　地下主者<br />
　　宁先生<br />
　　灵寿光<br />
　　赵成子<br />
　　许玉斧<br />
　　张鲁<br />
　　许道育（女真）<br />
　　范豺<br />
　　乔顺<br />
　　卷八十七诸真要略部<br />
　　太清神仙众经要略<br />
　　卷八十八仙籍旨诀部<br />
　　道生旨<br />
　　养生辨疑诀<br />
　　下元歌<br />
　　卷八十九诸真语论部<br />
　　经告<br />
　　卷九十<br />
　　七部语要部<br />
　　连珠（凡六十五首）<br />
　　卷九十一<br />
　　七部名数要记部<br />
　　九守（凡九篇）<br />
　　十三虚无<br />
　　七报<br />
　　七伤<br />
　　卷九十二仙籍语论要记部<br />
　　众真语录<br />
　　卷九十三仙籍语论要记部<br />
　　神仙可学论<br />
　　道性论<br />
　　三相论<br />
　　真相论<br />
　　阴阳五行论<br />
　　卷九十四仙籍语论要记部<br />
　　坐忘论（并序凡七篇）<br />
　　卷九十五仙籍语论要记部<br />
　　法性虚妄<br />
　　道性因缘<br />
　　本性淳善<br />
　　有为无为法<br />
　　观四大相<br />
　　色身烦恼<br />
　　筏喻<br />
　　病说<br />
　　求道二患<br />
　　梦喻虚妄<br />
　　散花喻<br />
　　论种子<br />
　　真假<br />
　　空法<br />
　　卷九十六<br />
　　赞颂部赞颂歌<br />
　　太微天帝君《赞〈大有妙经〉颂》一章<br />
　　天帝君赞《大有妙经颂》一章<br />
　　太帝君赞《大有妙经颂》一章<br />
　　《老君本生经颂》一章<br />
　　《太上智慧佪玄经颂》一章<br />
　　《太上智慧经赞》一章<br />
　　《本愿大戒经颂》一章<br />
　　《玉皇授濆生大洞三十九章与《登龙台歌》二章<br />
　　《西王母授紫度炎光神变经颂》三篇<br />
　　《灵宝真一自然太上玄一真人颂》一章<br />
　　《太上弘道颂》一章<br />
　　方诸宫东华上房灵妃歌曲一章<br />
　　青童大君常吟咏一章<br />
　　太虚真人常吟咏一章<br />
　　西城真人王君常吟咏一章<br />
　　小有真人王君常吟咏一章<br />
　　郭四朝常乘小船游戏塘中叩船而歌四首<br />
　　保命仙君告许虎牙杜广平常喜歌一章<br />
　　西王母宴汉武帝上元夫人弹云林之摐歌步虚之曲一章<br />
　　西王母又命侍女田四妃答歌一章<br />
　　王母赠魏夫人歌一章（并序）<br />
　　双礼珠弹云摐而答歌一章<br />
　　高仙盼游洞灵之曲一章（并序）<br />
　　四真人降魏夫人歌共五章（并序）<br />
　　方诸青童歌一章<br />
　　次扶桑神王歌一章<br />
　　次清虚真人歌二章<br />
　　《人间可哀》之曲一章（并序）<br />
　　巴谣一章（并序）<br />
　　杨羲真人梦蓬莱仙公洛广休召四人各赋诗一章<br />
　　石安庆先作诗一章<br />
　　次张诱世作诗一章<br />
　　次许玉斧作诗一章<br />
　　次丁玮宁作诗一章<br />
　　吴王夫差书一章（并序）<br />
　　辛玄子诗三首（并序）<br />
　　卷九十七<br />
　　赞颂部歌诗<br />
　　太微玄清左夫人歌一首（并序）<br />
　　灵凤歌一首（并序）<br />
　　女仙张丽英石鼓歌一首（并序）<br />
　　汉初童谣歌一首（并序）<br />
　　萼绿华赠羊权诗三首（并序）<br />
　　九华安妃赠杨司命诗二首（并序）<br />
　　中候王夫人诗四首（并序）<br />
　　方丈台昭灵李夫人诗三首（并序）<br />
　　南极王夫人授杨羲诗三首（并序）<br />
　　紫微王夫人诗一十七首（并序）<br />
　　卷九十八<br />
　　赞颂部诗赞辞<br />
　　太真夫人赠马明生诗二首（并序）<br />
　　云林右英夫人甗杨真人许长史诗二十六首（并序）<br />
　　太极真人智慧经赞六首<br />
　　卷九十九<br />
　　赞颂部诗赞辞<br />
　　吴子来写真赞一首诗二首（并序）<br />
　　仙人贻白永年诗一首（并序）<br />
　　李公佐仙仆诗一首（并序）<br />
　　摅浩然泛虚舟辞遗栾浑之诗二首（并序）<br />
　　灵响词五首（并序）<br />
　　众仙步虚词五首<br />
　　青童天君常吟一首<br />
　　南岳夫人作与许长史一首<br />
　　南岳夫人作一首<br />
　　卷一百<br />
　　纪传部纪<br />
　　真宗皇帝御制《先天纪叙》<br />
　　轩辕本纪<br />
　　卷一百一<br />
　　纪传部纪<br />
　　元始天王纪<br />
　　太上道君纪<br />
　　上清高圣太上玉晨大道君纪<br />
　　三天君列纪<br />
　　青灵始老君纪<br />
　　丹灵真老君纪<br />
　　中央黄老君纪<br />
　　金门皓灵皇老君纪<br />
　　五灵玄老君纪<br />
　　卷一百二<br />
　　纪传部纪<br />
　　混元皇帝圣纪<br />
　　太微天帝君纪<br />
　　青要帝君纪<br />
　　总真主录纪<br />
　　中天玉宝元灵元老君纪<br />
　　赤明天帝纪<br />
　　南极尊神纪<br />
　　卷一百三<br />
　　纪传部传<br />
　　宋真宗御制《翊圣保德真君传序》<br />
　　翊圣保德真君传<br />
　　进翊圣保德真君事迹表<br />
　　批答<br />
　　卷一百四<br />
　　纪传部传<br />
　　玄洲上卿苏君传<br />
　　太和真人传（元阳子附）<br />
　　太极真人传<br />
　　太清真人传<br />
　　太元真人东岳上卿司命真君传<br />
　　卷一百五<br />
　　纪传部传<br />
　　清灵真人裴君传<br />
　　卷一百六<br />
　　纪传部传<br />
　　清虚真人王君内传<br />
　　紫阳真人周君内传<br />
　　马明生真人传<br />
　　阴真君传（阴真君自叙附）<br />
　　吴猛真人传<br />
　　许逊真人传<br />
　　许迈真人传<br />
　　杨羲真人传<br />
　　鲍靓真人传<br />
　　卷一百七<br />
　　纪传部传录<br />
　　陶先生小传<br />
　　华阳隐居先生本起录<br />
　　梁茅山贞白先生传<br />
　　卷一百八<br />
　　纪传部传<br />
　　列仙传<br />
　　卷一百九<br />
　　纪传部传<br />
　　神仙传<br />
　　卷一百一十<br />
　　纪传部传<br />
　　洞仙传<br />
　　卷一百一十一<br />
　　纪传部传<br />
　　洞仙传<br />
　　卷一百一十二<br />
　　纪传部传<br />
　　神仙感遇传<br />
　　卷一百一十三（上）<br />
　　纪传部传<br />
　　神仙感遇传（续）<br />
　　卷一百一十三（下）<br />
　　纪传部传<br />
　　续仙传<br />
　　卷一百一十四<br />
　　纪传部传<br />
　　墉城集仙录叙<br />
　　卷一百一十五<br />
　　纪传部传<br />
　　墉城集仙录叙（续）<br />
　　卷一百一十六<br />
　　纪传部传<br />
　　墉城集仙录叙（续）<br />
　　卷一百一十七<br />
　　灵验部<br />
　　宫观<br />
　　真宗皇帝御制叙<br />
　　广成先生序<br />
　　饶州开元观神运殿阁过湖验<br />
　　洋州冯行袭毁素灵宫验<br />
　　文铢台二僧击救苦天尊像验<br />
　　亳州太清宫老君挫贼验<br />
　　周真人居上经堂基验<br />
　　魏夫人坛十僧来毁九遭虎噬验<br />
　　严撰掘洪州铁柱验<br />
　　王峰吴行鲁毁掘成都龙兴观验<br />
　　刘将军取东明观土修宅验<br />
　　南康王梦二神人告以将富贵验<br />
　　果州开元观工匠同梦得材木验<br />
　　北都潜丘台崔相国应梦修观验<br />
　　相国刘瞻梦天尊言再居相位验<br />
　　李蔚相国应梦天尊修观验<br />
　　郑相国还愿修宁州真宁观验<br />
　　段相国报愿修忠州仙都观验<br />
　　楼观赤光示人以避难验<br />
　　卷一百一十八道教灵验记部<br />
　　木文天尊见像验<br />
　　汉州什邡县水浮铁像天尊验<br />
　　青城丈人真君赐钱验（铁像验附）<br />
　　金州洵阳县望仙观天尊理讼验<br />
　　张仁表念太一救苦天尊验<br />
　　李邵画太一天尊验<br />
　　杨师谟修观享寿验<br />
　　吕细修观仙人来往验<br />
　　黑髭老君召代宗游十洲三岛验<br />
　　玉局化玉像老君应梦验<br />
　　自然石文老君降雨验<br />
　　赖处士预言老君降生作幼主验<br />
　　贾湘严奉老君验<br />
　　沈莹供养老君验<br />
　　姚鹄修老君殿验<br />
　　杨闹儿奉事老君验<br />
　　卷一百一十九道教灵验记部<br />
　　昭成观壁画天师验（绢画验附）<br />
　　陵州天师井填欠数盐课验<br />
　　李环梦遇天师告授陵州刺史验<br />
　　谢贞精意圬墁遇天师授符验<br />
　　道士刘方瀛依天师剑法治疾验<br />
　　西王母塑像救疾验（三将军附）<br />
　　归州黄魔神峡水救船验<br />
　　青城丈人同葛王贵化灵官示现验<br />
　　罗真人降雨助金验<br />
　　嘉州开元观飞天神王像捍贼验<br />
　　楚王赵匡凝北帝祥应<br />
　　李昌遐诵《消灾经》验<br />
　　崔昼诵《度人经》验<br />
　　姚元崇女精志焚修老君授经验<br />
　　王道珂诵《天蓬咒》验<br />
　　王清远诵《神咒经》验<br />
　　忠州平都山仙都观取《太平经》验<br />
　　天台玉霄宫叶尊师符治狂邪验<br />
　　贾琼受《童子箓》验<br />
　　尹言念《阴符经》验<br />
　　赵业受《正一箓》验<br />
　　僧法成窃改道经验<br />
　　僧行端辄改《五厨经》验<br />
　　崔公辅取宝经不还验<br />
　　刘载之诵《天蓬咒》验<br />
　　姚生持《黄庭经》验<br />
　　卷一百二十道教灵验记部<br />
　　处州青田县清虚观古钟自归验<br />
　　青城山宗玄观铜钟不能损验<br />
　　温江县太平观铸钟道士得道验<br />
　　眉州故彭山市观大钟伤寺匠验<br />
　　浴爰赤木古钟水洗疮验（古钟验附）<br />
　　渝州南平县道昌观古钟奇巧验<br />
　　黔南盐井古钟多年无毁蚀验<br />
　　天台山玉霄宫古钟僧偷而卒验<br />
　　开州龙兴观钟雪冤验（云安钟附）<br />
　　施州清江郡开元观钟见梦验<br />
　　洪州游帷观钟州官强取入寺验<br />
　　天师剑愈疾验<br />
　　张让黄神印救疾验<br />
　　范希越天蓬印祈雨验<br />
　　越州上虞县钟时鸣地中验<br />
　　王谦据蜀隋文帝黄箓斋克平验<br />
　　青城丈人授黄帝龙蘖并降雨验<br />
　　天师叶法善设醮摄魅验<br />
　　范阳卢蔚醮本命验<br />
　　崔图修黄箓斋救母生天验<br />
　　赫连宠修黄箓斋解父冤验<br />
　　唐献修黄箓斋母得生天验<br />
　　李承嗣解妻儿冤修黄箓斋验<br />
　　吴韬修黄箓斋却兵验<br />
　　公孙璞修黄箓斋忏悔宿冤验<br />
　　卷一百二十一道教灵验记部<br />
　　胡尊师修清斋验<br />
　　崔玄亮修黄箓斋验（持经验附）<br />
　　武昌人醮水验<br />
　　徐翥为父修黄箓斋验<br />
　　张班妻陪钱纳天曹库验<br />
　　苏州盐铁院招商官修神咒道场验<br />
　　相国杜豳公修黄箓斋免阎罗王验<br />
　　南康王韦皋修黄箓道场验<br />
　　李约妻要黄箓道场验<br />
　　卢贲修黄箓道场验<br />
　　樊令言修北帝道场诛狐魅验<br />
　　鲜于甫为解冤修黄箓道场验<br />
　　窦德玄为天符专追求奏章免验<br />
　　马敬宣为妻修黄箓道场验<br />

                    <br>
                        　　秦万受斗尺欺人罪修黄箓斋验<br />
　　杜鹏举父母修南斗延生醮验<br />
　　卷一百二十二道教灵验记部<br />
　　衢州东华观监斋隐欺常住验<br />
　　婺州开元观蒙剌史复常住验<br />
　　杭州余杭上清观道流隐欺常住验<br />
　　李赏斫龙州牛心山古观松柏验<br />
　　蜀州新津县平盖化被盗毁伐验<br />
　　嘉州开元观门扉为马栈验<br />
　　成都景云观三将军堂柱础验<br />
　　成都卜肆支机石验<br />
　　成都玉局化洞门石室验<br />
　　汉州金堂县三元观辙迹验<br />
　　玉局化九海神龙验<br />
　　青城绝顶上清宫天池验（六时水验附）<br />
　　葛王贵化丁东水验<br />
　　金堂县昌利化玄元观九井验<br />
　　仙都山阴君洞验<br />
　　嘉州东观尹真人石函验<br />
　　九嶷山女仙鲁妙典石盆铁臼验<br />
　　真宗皇帝御制《天童护命妙经序》<br />
　　《太上天童经》灵验录<br />
　　序<br />
　　祀汾阴之岁，臣隶职霜台，作句稽之吏。越明年秋，以鞫狱无状，谪掾于宁海。冬十月，会圣祖天尊降延恩殿，而真宗皇帝亲奉灵仪，躬承宝训，启绵鸿于帝系，浚清发于仙源。诞告万邦，凝休百世。于是天子锐意于至教矣。在先时，尽以秘阁道书、太清宝蕴太清宝蕴：指太清宫唐写本《道藏》。出降于余杭郡，俾知郡故枢密直学士戚纶、漕运使今翰林学士陈尧佐，选道士冲素大师朱益谦、冯德之等，专其修较，俾成藏而进之。然其纲条漶漫，部分参差，与《琼纲》、《玉纬》之目舛谬不同。岁月坐迁，科条未究。适纶等上言，以臣承乏，委属其绩。时故相司徒王钦若总统其事，亦误以臣为可使之。又明年冬，就除臣着作佐郎，俾专其事。臣于时尽得所降到道书，并续取到苏州旧《道藏》经本千余卷，越州、台州旧《道藏》经本亦各千余卷，及朝廷续降到福建等州道书，《明使摩尼经》等，与诸道士依三洞纲条、四部录略，品详科格，商较异同，以铨次之，仅能成藏，都卢四千五百六十五卷，起千字文“天”字为函目，终于“宫”字号，得四百六十六字。且题曰：《大宋天宫宝藏》。距天禧三年春，写录成七藏以进之。臣涉道日浅，丁时幸深，讵期尘土之踪，坐忝神仙之职？蛙跳缺甃，积迷虷蟹之区；蚋泊浮滓，但局酰鸡之覆。虽年栖暮景，而宝重分阴。于是精究三乘，详观四辅，采摭机要，属类于文。探晨<br />
　　灯虹映之微，综玉佩金珰之说。泥丸、赤子、九宫，爰系于一方；神室、婴儿、百道，皆根于两半。至如三奔三景之妙，九变十化之精，各探其门，互称要妙。刻舟求剑，体貌何殊？待兔守株，旨意宁远。因兹探讨，遂就编联，掇云笈七部之英，略宝蕴诸子之奥，总为百二十卷，事仅万条。习之可以阶云汉之游，览之可以极天人之际。考核类例，尽着指归，上以酬真宗皇帝委遇之恩；次以备皇帝陛下乙夜之览；下以稗文馆校雠之职，外此而往，少畅玄风耳。<br />
　　臣君房谨序<br />
　　卷一道德部<br />
　　◎总叙道德<br />
　　《老君指归》曰：太上之象，莫高乎道德；其次莫大乎神明；其次莫大乎太和；其次莫崇乎天地；其次莫着乎阴阳；其次莫明乎大圣。夫道德，所以可道而不可原也。神明，所以可存而不可伸也。太和，所以可体而不可化也。天地，所以可行而不可宣也。阴阳，所以可用而不可传也。大圣，所以可观而不可言也。故度之所度者知，而数之所数者少，知之所知者浅，而为之所为者薄。至众之众不可数，而至大之大不可度。微妙穷理，非知之所能测，大成之至，非为之所能得，天地之间祸乱患咎，非事之所能克也。故不道之道，不德之德，政之元也；不名之名，亡功而功，化之根也。是故王者有为而天下有欲，去醇而离厚，清化而为浊。开人耳目，示以声色，养以五味，说以功德，教以仁义，导以礼节，民如寝觉出于冥室，登丘陵而盼八方，览参辰而见日月。故化可言而德可列，功可陈而名可别。是以知放流而邪伪作，道德壅蔽，神明隔绝。百残萌生，太和消竭。天下徨徨迷惑，驰骋是非之境，失其自然之节。情变至化，糅于万物。悴憔黧黑，忧患满腹，不安其生，不乐其俗。丧其天年，皆伤暴虐。是以君臣相顾而营营，父子相念而<br />
　　恋恋，兄弟相忧而凄凄，民人恐惧而忄双身。忄双身相结，死不旋踵，为患祸也。父子恋恋，兄弟凄凄，昏定晨省，出辞入面，为夭伤也。臣见其君，五色无主，疾趋力拜，翕肩促肘，稽首膝行以严其上者，为不相亲也。故可道之道，道德彰而非自然也；可名之名，功名显而非素真也。<br />
　　《老君指归略例》曰：夫物之所以生，功之所以成，必生乎无形，形由乎无名。无形无名者，万物之宗也。不温不凉，不宫不商，听之不可得而闻，视之不可得而彰，体之不可得而知，味之不可得而尝。故其为物也则混成，为象也则无形，为音也则希声，为味也则无呈。故能为品物之宗主，包通天地，靡使不经也。若温也，则不能凉矣。宫也，则不能商矣。形必有所分，声必有所属。故象而形者，非大象也。音而声者，非大音也。然则四象不形，则大象无以畅；五音不声，则大音无以至。四象形而物无所主焉，则大象畅矣。五音声而心无所适焉，则大音至矣。故执大象则天下往，用大音则风俗移。无形畅，天下虽往，往而不能释也；希声至，风俗虽移，移而不能辩也。是故天生五物，无物为用；圣行五教，不言为化。是以“道可道，非常道；名可名，非常名”也。五物之母，不炎不寒，不柔不刚。五教之母，不皦不昧，不恩不伤。虽古今不同，时移俗易，此不变也。所谓自古及今，其名不去者也。天不以此则物不生，治不以此则功不成。故古今通，终始同。执古可以御今，证今可以知古始，此所谓常者也。无皎昧之状，温凉之象，故知常曰明也。物生功成，莫不由乎此，故以阅众甫。夫奔电之疾，犹不足以一时周；御风之行，犹不足以一息期。善速在不疾，善至在不行。故可道之盛，未足以官天地；有形之极，未足以府万物。是故叹之者不能尽乎斯美，咏之者不能畅乎斯弘。名之不能当，称之不能既。名必有所分，称必有所<br />
　　由。有分则有不兼，有由则有不尽。不兼则大殊其真，不尽则不可以名。此可演而明也。夫道也者，取乎万物之所由也。玄也者，取乎幽冥之所出也。深也者，取乎探赜而不可究也。大也者，取乎弥纶而不可极也。远也者，取乎缅邈而不可及也。微也者，取乎幽微而不可睹也。然则道玄深大妙远之言，各有其义，未尽其极者也。然弥纶无极，不可名细；微妙无形，不可名大。是以《经》云：字之曰“道”，谓之曰“玄”，而不名也。然则言之者失其常，名之者离其真，为之则窒其性，执之则失其原矣。是以圣人不以言为主，则不违其常；不以名为常，则不离其真；不以为为事，则不败其性；不以执为制，则不失其原矣。然则老君之文，欲辩而诘者，则失其旨也；欲名而责者，则违其义也。故其大归也，论太始之原以明自然之性；演幽冥之极以定惑罔之迷。因而不为，损而不施，崇本以息末，守母以存子；贱夫巧术，为在未有，无责于人，必求诸己；此其大要也。而法者尚乎齐同，而形以检之；名者尚乎定真，而言以正之；儒者尚乎全爱，而誉以进之；墨者尚乎俭啬，而智以立之；杂者尚乎众美，而总以行之。夫形以检物，巧伪必生；名以定物，理恕必失；誉以进物，争尚必起；矫以立物，乖违必作；杂以行物，秽乱必兴。斯皆用其子而弃其母，物失所载，未足守也。然致同涂而异至，合旨而趋乖，而学者惑其所致，迷其所趋。观其齐同则谓之法，睹其定真则谓之名，察其纯爱则谓之儒，鉴其俭啬则谓之墨，见其不系则谓之杂。随其所鉴而正名焉，顺其所好而执意焉。故使有纷纭愤错之论，殊趋辨析之争，盖由斯矣。又其为文也，举终以证始，本始以尽终。开而弗达，导而弗牵。寻而后既其义，推而后尽其理。善法事始以首其论，明夫会归以终其文。故使同趋而感发于事者，莫不美其兴言之始，因而演焉；异旨而独构者，莫不说其<br />
　　会归之征，以为证焉。夫涂虽殊必同其归，虑虽百必均其致，而举夫归致以明至理，故使触类而思者，莫不欣其思之所应，以为得其义焉。凡物之所以存，乃反其形；功之所以克，乃反其名。夫存者不以存为存，以其不忘亡也；安者不以安为安，以其不忘危也。故保其存者亡，不忘亡者存；安其位者危，不忘危者安。善力举秋毫，善听闻雷霆，此道之与形反也。安者实安，而曰非安之所安；存者实存，而曰非存之所存；侯王实尊，而曰非尊之所尊，皆理之大者也。名号生乎形状，称谓出乎涉求。名号不虚生，称谓不虚出。故名号则大失其旨，称谓则未尽其极。是以谓玄，则玄之又玄；称道，则域中有四大也。<br />
　　《韩非子主道篇》曰：道者，万物之始（物从道生，故曰始），是非之纪也（是非因道彰，故曰纪），是以明君守始以知万物之源，治纪以知善败之端。故虚静以待令，臣将自表异（君见其志，臣用其意以称之）。故曰：去好去恶，臣乃见素；去贤去智，臣乃自备。故有智而不以虑，使万物知其处；有行而不以贤，观臣下之所因；有勇而不以怒，使群臣尽其武。是故去智而有明，去贤而有功，去勇而有强。群臣守职，百官有常，因能而使之，是谓习常。故曰：寂乎其无位而处，寥乎莫得其所名。明君无为于上，群臣悚惧于下。明君之道，使智者尽其虑，而君因以断事，故君不穷于智；贤者敕其材，君因而任之，故君不穷于能。有功则君有其贤，有过则臣任其罪，故君不穷于名。是故不贤而为贤者师，不智而为智者正。臣有其劳，君有其成功，此之谓贤主之经也。<br />
　　《淮南洪烈》曰：“夫道者覆天载地，廓四方，拆八极；高不可际，深不可测；包裹天地，禀授无形；原流泉浡，冲而徐盈；混混汩汩，浊而徐清。故植之而塞于天地，横之而弥于四海，施之无穷而无所朝夕；舒之幎于六合，卷之不盈于一<br />
　　握。约而能张，幽而能明，弱而能强，柔而能刚；横四维而含阴阳，宇宙而章三光；甚淖而滒，甚纤而微。山以之高，渊以之深；兽以之走，鸟以之飞；日月以之明，星辰以之行；麟以之游，凤以之翔。<br />
　　太古二皇，得道之柄，立于中央；神与化游，以抚四方。是故能天运地滞，轮转而无废，水流而不止，与万物终始。风兴云蒸，事无不应；雷声雨降，并应无穷；鬼出电入，龙兴鸾集；钧旋毂转，周而复匝；已雕已琢，还反于朴。无为为之而合于道，无为言之而通乎德；恬愉无矜而得于和，有万不同而便于性；神托于秋毫之末，而大与宇宙之总。其德优天地而合阴阳，节四时而调五行；句俞覆育，万物群生；润于草木，浸于金石；禽兽硕大，毫毛润泽；羽翼奋也，角觡生也，兽胎不殰，鸟卵不殈；父无丧子之忧，兄无哭弟之哀；童子不孤，妇人不孀，虹姿不出，贼星不行；含德之所致。<br />
　　夫太上之道，生万物而不有，成化象而弗宰。跂行喙息，腽飞蠕动，待而后生，莫之知德；待之后死，莫之能怨。得以利者不能誉，用而败者不能非；收聚畜积而不加富，布施禀授而不益贫；周旋而不可究，纤微而不可勤；累之而不高，堕之而不平；益之而不众，损之而不寡；斫之而不薄，杀之而不残；凿之而不深，填之而不浅。惚兮恍兮，不可为象兮；恍兮惚兮，用不屈兮；幽兮冥兮，应无形兮；邃兮洞兮，不虚动兮；与柔刚卷舒兮；与阴阳俯仰兮。葛仙公《五千文经序》曰：老君体自然而然，生乎太无之先，起乎无因，经历天地终始，不可称载；穷乎无穷，极乎无极也。与大道而轮化，为天地而立根。布气于十方，抱道德之至纯。浩浩荡荡，不可名也。焕乎其有文章，巍乎其有成功，渊乎其不可量，堂堂乎为神明之宗。三光持以朗照，天地禀之得生，乾坤运以吐精。高而无民，贵<br />
　　而无位，覆载无穷。是故八方诸天，普弘大道。开辟已前，复下为国师，代代不休，人莫能知之。匠成万物而不言我，为玄之德也。故众圣所共宗。道尊德贵，夫莫之爵而常自然，惟老氏乎！周时复托神李母，剖左腋而生，生即皓然，号曰“老子”。老子之号，因玄而出，在天地之先，无衰老之期，故曰老子。世人谓老子当始于周代。老子之号，始于无数之劫，窈窈冥冥，眇邈久远矣。周室世衰，大道不行，西游天下。关令尹喜曰：“大道将隐乎，愿为我着书。”于是作《道德》二篇五千文上下经焉。<br />
　　《老君戒文》云：老君生玄洪圣堂。尔时未有天地日月，手无所攀，足无所蹑，悬身而处，不堕不落；身着三光之衣，照于虚芒，如今日月之光也。%<br />
　　《混元皇帝圣纪序》曰：原夫大道玄寂，理极无为；上德冲虚，义该众妙。是以精凝真一，非假物以称生；形结九空，不待有而成体。含神太混，毓粹幽原，恍惚帝先，希微至极。故能真融金阙，教逸不言；惠涣玉京，慈光有物。二仪持以覆载，万品赖以滋荣。神冠阴阳，功成造化。先天地而独立，后尘劫而无昧。<br />
　　唐开元皇帝《道德经序》曰：昔在元圣，强着玄言。权舆真宗，启迪来裔。遗文诚在，精义颇乖。撮其指归，虽蜀严而犹病；摘其章句，自河公而或略。其余浸微，固不足数。则我玄元妙旨，岂其将坠？朕诚寡薄，常感斯文，猥承有后之庆，恐失无为之理。每因清宴，辄叩玄关；随所意得，遂为笺注。岂成一家之说，但备遗阙之文。今兹绝笔，是询于众公卿臣庶、道释二门，有能起予类于卜商，针疾同于左氏。渴于纳善，朕所虚怀；苟副斯言，必加厚赏。且如谀臣，自圣幸非此流。悬市相矜，亦云小道。既其不讳，咸可直言。勿为来者所嗤，以<br />

                    <br>
                        　　重朕之不德。<br />
　　唐吴筠《玄纲论道篇》曰：道者何也？虚无之系，造化之根，神明之本，天地之元。其大无外，其微无内，浩旷无端，杳冥无际。至幽靡察而大明垂光，至静无心而品物有方。混漠无形，寂寥无声；万象以之生，五行以之成。生者无极，成者有亏。生生成成，今古不移。此之谓道也。德者何也？天地所禀，阴阳所资；经以五行，纬以四时；牧之以君，训之以师；幽明动植，咸畅其宜；泽流无穷，群生不知谢其功；惠加无极，百姓不知赖其力。此之谓德也。然则通而生之谓之道，道固无名焉；畜而成之谓之德，德固无称焉。尝试论之：天地人物、仙灵鬼神，非道无以生，非德无以成。生者不知其始，成者不见其终。探奥索隐，孰窥其宗？入有之末，出无之先。莫究其朕，谓之自然。自然者，道德之常，天地之纲也。又曰：道德者，天地之祖；天地者，万物之父；帝王者，三才之主。然则道德、天地、帝王一也，而有今古浇淳之异，尧桀理乱之殊者何哉？夫道德无兴衰，人伦有否泰，古今无变易，情性有推迁。故运将泰乎则至阳真精降而为主，贤良辅而奸邪伏矣；时将否乎则太阴纯精升而为主，奸邪弼而贤良隐矣。天地之道，阴阳有数，故理乱之殊也。所以古淳而今浇者，亦犹人幼愚而长慧也。婴儿未孩，则上古之含纯粹也；渐有所辩，则中古之尚仁义也；成童可学，则下古之崇礼智也；壮齿多欲，则季世之竞浮伪也。变化之理，世俗之宜，故有浇淳之异也。核其所以，原其所由，子以习教而性移，人以随时而朴散。虽然，父不可不教于子，君不可不理于人。教子在于义方，理人在于道德。义方失则师友不可训也；道德丧，则礼乐不能理也。虽加以刑罚，益以鞭楚，难制于奸人贼子矣。是以示童儿以无诳，则保于忠信；化时俗以纯素，则安于天和。故非执道德以化人者，<br />
　　未闻其至理也。<br />
　　唐陆希声《道德经传序》曰：大道隐，世教衰，天下方大乱。当是时，天必生圣人。圣人忧斯民之不底于治，而扶衰救乱之术作，周之末世其几矣。于是仲尼阐三代之文以扶其衰，老氏据三皇之质以救其乱，其揆一也。盖仲尼之术兴于文，文以治情；老氏之术本于质，质以复性。性情之极，圣人所不能异；文质之变，万世所不能一也。《易》曰：显诸仁。以文为教之谓也。文之为教，其事彰，故坦然明白。坦然明白，则雅言者详矣。《易》曰：藏诸用。以质为教之谓也。质之为教，其理微，故深不可识。深不可识，则妄作者众矣。夫惟老氏之术，道以为体，名以为用，无为无不为，而格于皇极者也。杨朱宗老氏之体，失于不及，以至于贵身贱物。庄周术老氏之用，失于太过，故务欲绝圣弃智。申、韩失老氏之名，而弊于苛缴刻急。王、何失老氏之道，而流于虚无放诞。此六子者，皆老氏之罪人也。而世因谓老氏之指，其归不合于仲尼。故訾其名，则曰槌提仁义，绝灭礼学；病其道，则曰独任清虚，不可以为治。于戏！世之迷，其来远矣！是使老氏受诬于千载，道德不行于当世，良有以也。且老氏本原天地之始，历陈古今之变，先明道德，次说仁义，下陈礼学之失，刑政之烦，言其驯致而然耳。其秉要执本，在乎情性之极。故其道，始于身心，形于家国，终于天下，如此其备也，而惑者尚多云云，岂不谓厚诬哉！昔伏羲氏画八卦，象万物，穷性命之理，顺道德之和。老氏亦先天地，本阴阳，推性命之极，原道德之奥。此与伏羲同其原也。文王观太《易》九六之动，贵刚尚变，而要之以中。老氏亦察太《易》七八之正，致柔守静，而统织以大。此与文王通其宗也。孔子祖述尧舜，宪章文武，导斯民以仁义之教。老氏亦拟议伏羲，弥纶黄帝，冒天下以道德之化，此与孔子合<br />
　　其权也。此三君子者，圣人之极也。老氏皆变而通之，反而合之，研至变之机，探至精之归，斯可谓至神者矣。而王弼以为圣人与道合体，老氏未能体道，故阮籍谓之上贤亚圣之人，盖同于辅嗣。岂以老氏经世之迹未足充其所言耶？斯不然也。于戏！圣人之在世也，有有迹，有无迹。故道之不行也，或危身历聘，以天下为其忧；或藏名飞遁，示世故不能累。有迹无迹，殊途同归。斯实道义之门，非徒相反而已。然则仲尼之所以出，老氏之所以处；老氏之所以默，仲尼之所以语，盖屈伸隐显之极也。二子安能识之哉？司马迁统序众家，以道德为首，可谓知本末矣。班固作《古今人表》，乃诎老氏于第三品。虽其名可诎，而道可贬乎哉？于戏！老氏之术，见弃于当代久矣，斯数子者之由也。且仲尼亲见老氏，叹其道曰“犹龙乎”。从之问礼。诚无间然，着在纪传，后世不能探其意，是以异端之说纷然，盖迷之者不穷其源，故非之者不尽其致。噫！斯传之不作，则老氏之旨或几乎息矣。今故极其致，显其微，使昭昭然与群圣人意相合。有能体其道，用其名，执古以御今，致理如反掌耳。自昔言老氏术者，独太史公近之；为治少得其道，唯汉文耳。其他皮傅诡说，皆不足取。<br />
　　卷二混元混洞开辟劫运部<br />
　　◎混元<br />
　　混元者，记事于混沌之前，元气之始也。元气未形，寂寥何有？至精感激而真一生焉，元气运行而天地立焉，造化施张而万物用焉。混沌者，厥中惟虚，厥外惟无，浩浩荡荡，不可名也。广大之旨，虽典册未穷，秘妙之基，而玄经可见。古今之言天者一十八家，爰考否臧，互有得失。则盖混天仪之述，有其言而亡其法矣。至如蒙庄《逍遥》之篇，王仲任《论衡》之说，《山海经》考其理舍，列御寇书其清浊，汉武王黄道，张衡铜仪，周髀之书，宣夜之学，昕天安天之旨，晁崇、姚信之流，义趣不同，师资各异。所以虞喜、虞耸、刘焯、葛洪，宋有承天，梁有祖恒，唐朝李淳风，皆有述作。庐江句股之术，释氏俱舍之谭，或托寓词，或申浮说。若夫定两规之分次，明二道之运行，经纬不差，上下无爽者，惟浑天法耳。葛稚川言浑天之状，如鸡子卵中之黄。地乘天而中居，天乘气而外运，三百六十五度四分度之一，半出地上，半绕地下。二十八舍半隐半见。此乃符上清之奥旨，契玄象之明验矣。<br />
　　◎空洞<br />
　　道君曰：元气于眇莽之内，幽冥之外，生乎空洞。空洞之内，生乎太无。太无变而三气明焉。三气混沌，生乎太虚而立洞，因洞而立无，因无而生有，因有而立空。空无之化，虚生自然。上气曰始，中气曰元，下气曰玄。玄气所生出乎空，元气所生出乎洞，始气所生出乎无。故一生二，二生三，三者化生以至九玄，从九反一，乃入道真。气清成天，滓凝成地，中气为和，以成于人。三气分判，万化禀生；日月列照，五宿焕明。上三天生于三气之清，处于无上之上，极乎无极也。<br />
　　◎混沌<br />
　　《太始经》云：昔二仪未分之时，号曰洪源。溟涬蒙鸿，如鸡子状，名曰混沌玄黄。无光无象，无音无声，无宗无祖，幽幽冥冥。其中有精，其精甚真。弥纶无外，湛湛空成。于幽原之中而生一气焉。化生之后九十九万亿九十九万岁，乃化生三气。各相去九十九万亿九十九万岁，共生无上也；自无上生后九十九万亿九十九万岁，乃生中二气也，中三气也；中二气、中三气各相去九十九万亿九十九万岁，三合成德，共成玄老也；自玄老生后九十九万亿九十九万岁，乃化生下三气也；下三<br />
　　气各相去九十九万亿九十九万岁，三合成德，共成太上也。《灵宝经》曰：一气分为玄、元、始三气，而理三宝。三宝皆三气之尊神，号生三气。三号合生九气。九气出乎太空之先，隐乎空洞之中。无光无象，无形无名，无色无绪，无音无声。导运御世，开辟玄通，三色混沌，乍存乍亡。运推数极，三气开光。气清高澄，积阳成天；气结凝滓，积滞成地。九气列正，日月星宿，阴阳五行，人民品物，并受成生。天地万化，自非三气所育，九气所导，莫能生也。三气为天地之尊，九气为万物之根。故三合成德，天地之极也。<br />
　　◎混洞<br />
　　《太真科》云:混洞之前，道气未显。于恍莽之中，有无形象天尊，谓无象可察也。后经一劫，乃有无名天尊，谓有质可睹，不可名也。又经一劫，乃生元始天尊，谓有名有质，为万物之初始也。极道之宗元，挺生乎自然。寿无亿之数，不始不终，永存绵绵。消则为气，息则为人。不无不有，非色非空。居上境为万天之元，居中境为万化之根，居下境为万帝之尊。无名可宗，强名曰“道”。<br />
　　◎劫运<br />
　　《上清三天正法经》云：天圆十二纲，地方十二纪。天纲<br />
　　运关，三百六十轮为一周；地纪推机，三百三十轮为一度。天运三千六百周为阳勃，地转三千三百度为阴蚀。天气极于太阴，地气穷于太阳。故阳激则勃，阴否则蚀，阴阳勃蚀，天地气反。天地气反，乃谓之小劫。小劫交则万帝易位，九气改度，日月缩运。陆地通于九泉，水母决于五河，大鸟屯于龙门，五帝受会于玄都。当此之时，凶秽灭种，善民存焉。天运九千九百周为阳蚀，地转九千三百度为阴勃。阳蚀则气穷于太阴，阴勃则气极于太阳。故阴否则蚀，阳激则勃。阴阳蚀勃，则天地改易。天地改易，谓之大劫。大劫交则天地翻覆，河海涌决，人沦山没，金玉化消，六合冥一。白尸飘于无涯，孤爽悲于洪波，大鸟扫秽于灵岳，水母受事于九河，五龙吐气于北元，天马玄辔以徒魔，赤锁伏精于辰门，岁星灭王于金罗，日月昏翳于三豪之馆，五气停晕于九岭之巅，龙王鼓华于东井之上，河侯受对于九海之下，圣君显驾于明霞之馆，五帝科简于善恶。当此之时，万恶绝种，鬼魔灭迹，八荒四极，万不遗一。至于天地之会，自非高上三天所不能禳，自无青箓白简所不能脱也。<br />
　　又云：天关在天西北之角，与斗星相御。北斗九星，则天关之纲柄，玉晨之华盖，梵行九天十二辰之气。斗纲运关，则九天并转。天有四候之门，九天合三十六候。一昼一夜，则斗纲运关，经一候之门。昼夜三十六日，则经三十六候都竟。则是九天一轮，三百六十轮为九天一周。九天一周，则六天之气皆还上三天。三天改运促会，以催其度。三千六百周则为小劫。小劫交则九气改正，万帝易位，民亡鬼灭，善好清治，六合宁一。九千九百周为大劫终。大劫终则九天数尽，六天运穷。运穷则气激于三五。群妖凶横，因时而行，放毒灭民。此皆运穷数极，乘机而鼓，以至于此也。地机在东南之分，九泉之下。则九河之口，吐翕灵机，上通天源之淘注，傍吞九洞之渊澳，<br />
　　以十二时纪推四会之水，东回一昼一夜，则气盈并凑。九河之机昼夜三十三日，机转西北，回东北，张西南，翕东南。张则溢，翕则亏。周于四会，天源下流通波，是为一转。三百三十转为一度。一度则水母促会于龙王，河侯受封于三天。三千三百度谓之阴否。阴否则蚀。阴蚀则水涌河决，山沦地没。九千三百度为大劫之终，阴运之极。当此之时，九泉涌于洪波，水母鼓于龙门，山海冥一，六合坦然。此阴运之充，地气之激也。<br />
　　又云：赤精开皇元年七月七日丙午中时，登琳琅之都,月之上馆，受符于元始天王，开金阳玉匮，玄和玉女口命出皇民录谱。自开皇已前，三象明曜以来，至于开皇，经累亿之劫，天地成败，非可称载。九天丈人于开皇时，*定元元，校推劫运，白简青录，得道人名记皇民谱录，数极唐尧。是为小劫一交。其中损益，有二十四万人应为得者。自承唐之后，数四十六丁亥，前后中间甲申之年，乃小劫之会，人名应定。在此之际，阳九百六，二气离合，吉凶交会。得过者特为免哉。然甲申之后，其中壬辰之初，数有九周，至庚子之年，吉凶候见，其道审明。当有赤星见于东方，白彗干于月门，袄子续党于虫口,乱群填尸于越川。人啖其种，万里绝烟。强臣称霸，弱主蒙尘。其后当有五灵讳瑞，义合本根。龙精之后，续族之君，平灭四虏，应符者隆，龙虎之世，三六乃清。民无横命，柞无危患。自承唐之后四十六丁亥，是三劫之周。又从数五十五丁亥至壬辰、癸巳是也，则是大劫之周。天翻地覆，金玉化消，人沦山没，六合冥一。天地之改运，非真所如何，惟高上三天，白简青箓，乃得晏鸿翮而腾翔，飞景霄而盼目耳。此玄和玉女口命，金阳玉匮论天地之成败、吉凶之兆也。<br />
　　《上清八景飞经》云：大劫之周，三道亏盈，二气合离，理物有期。承唐之世，阳九放灾，剪除凶勃，搜采上真也。<br />
　　《老君戒文》云：西向流沙中无量国，有巨石，高二百丈，周旋一千五百里。巨石北则有芥子城。壁方四十里，四面石坛高二十丈。飞仙一岁送一芥子着此城中，以衣拂巨石，令消与平地无别。芥子城令满中芥子，则时运周劫，世转一阶也。《灵宝斋戒威仪经诀》下云：石如昆山，芥子满四十里。中天人罗衣百年一度，拂尽此石；取芥子一枚，譬如一劫之终。若是之久，谁当悟斯者也？<br />
　　又《灵宝天地运度经》云：灵宝自然运度，有大阳九、大百六也；小阳九、小百六也。三千三百年为小阳九、小百六也。九千九百年为大阳九，大百六也。夫天厄谓之阳九也，地亏谓之百六也。至金天氏之后甲申之岁，是其天地运度，否泰所终，阳九百六会。至时道德方明，凶丑顿肆，圣君受任于壬辰之年也。<br />
　　◎太上老君开天经盖闻未有天地之间，太清之外，不可称计。虚无之里，寂寞无表。无天无地，无阴无阳；无日无月，无晶无光；无东无西，无青无黄；无南无北，无柔无刚；无覆无载，无坏无藏；无贤无圣，无忠无良；无去无来，无生无亡；无前无后，无圆无方。百亿变化，浩浩荡荡。无形无象，自然空玄。穷之难极，无量无边；无高无下，无等无偏；无左无右，高下自然。唯吾老君，犹处空玄寂寥之外，玄虚之中。视之不见，听之不闻。若言有，不见其形；若言无，万物从之而生。八表之外，渐渐始分，下成微妙，以为世界，而有洪元。洪元之时，亦未有天<br />

                    <br>
                        　　地，虚空未分，清浊未判。玄虚寂寥之里，洪元一治，至于万劫。洪元既判，而有混元。混元一治，万劫至于百成。百成亦八十一万年而有太初。太初之时，老君从虚空而下，为太初之师。口吐《开天经》一部，四十八万卷。一卷有四十八万字。一字辟方一百里，以教太初。太初始分别天地清浊，剖判溟涬鸿蒙，置立形象，安竖南北，制正东西，开暗显明，光格四维。上下、内外、表里、长短、粗细、雌雄、白黑、大小、尊卑，常如夜行。太初得此老君开天之经，清浊已分。清气上升为天，浊气下沉为地。三纲既分，从此始有天地，犹未有日月。天欲化物，无方可变，便乃置生日月在其中，下照暗冥。太初时虽有日月，未有人民。渐始初生，上取天精，下取地精，中间和合以成一神，名曰人也。天地既空，三分始有，生生之类，无形之象，各受一气而生。或有朴气而生者，山石是也；动气而生者，飞走是也；精气而生者，人是也。万物之中，人最为贵。太初一治，至于万劫。人民之初，故曰太初。是时唯有天地、日月、人民，都未有识名。太初既没，而有太始。太始之时，老君下为师，口吐《太始经》一部，教其太始。置立天下九十一劫。九十一劫者至于百成。百成者亦八十一万年。太始者，万物之始也，故曰太始。流转成练素象于中而见气，实自变得成阴阳。太始既没而有太素。太素之时，老君下降为师，教示太素，以法天下。八十一劫，至于百成，亦八十一万年。太素者，万物之素，故曰太素。太初已下，太素已来，天生甘露，地生醴泉，人民食之，乃得长生。死不知葬埋，弃尸于远野，名曰上古。太素既没而有混沌。混沌之时，始有山川。老君下为师，教示混沌，以治天下。七十二劫，混沌流行，成其山川，五岳四渎，高下尊卑，乃其始起也。混沌以来始有识名。混沌号生二子，大者胡臣，小者胡灵。胡臣死为山岳神，胡灵死为<br />
　　水神，因即名为五岳四渎，山川高下。混沌既没而有九宫。九宫之时，老君下为师，口吐《乾坤经》一部，结其九宫，识名天地。清气为天，浊气为地。从九宫以来，天是阳，地是阴。阳者刚强，远视难睹，在天成象，日月星辰是也；在地成形，五岳四渎是也；在人成生，心肝五脏是也。分别名之有异，总而名之是一也。取三刚名也。九宫没后而有元皇。元皇之时，老君下为师，口吐《元皇经》一部，教元皇治于天下，始有皇化，通流后代，以渐成之。元皇之后次有太上皇。太上皇之时，老君下为师，教示太上皇以治天下。太上皇之后而有地皇。地皇之后而有人皇。人皇之后而有尊庐，尊庐之后而有句娄，句娄之后而有赫胥。赫胥之后而有太连。太连以前，混沌以来，名曰中古。尔时天生五*)，地生五味，人民食之，乃得延年。太连之后而有伏羲，生于一源之始，继天而生；调习阴阳，以定八卦。自伏羲以前，五经不载，书文不达。唯有老君，从天虚空，无亿河沙在太清之外，不可称计。大道既分天地以来，开置皇化，转佐天帝，通流后世，以自记之。伏羲之时，老君下为师，号曰无化子，一名郁华子，教示伏羲推旧法，演阴阳，正八方，定八卦，作《元阳经》以教伏羲。伏羲已前，未有姓字，直有其名。尔时人民朴直，未有五谷。伏羲方教以张罗网，捕禽兽而食之。皆衣毛茹血，腥臊臭秽。男女无别，不相嫉妒。冬则穴处，夏则巢居。伏羲没后而有女娲，女娲没后而有神农。神农之时，老君下为师，号曰大成子，作《太微经》，教神农尝百草，得五谷，与人民播植，遂食之，以代禽兽之命也。神农没后而有燧人。燧人时，老君下为师，教示燧人钻木出火，续日之光，变生为熟，以除腥臊。燧人没后而有祝融。祝融之时，老君下为师，号广寿子，教修三纲，齐七政。三皇修道，人皆不病。作《按摩通精经》。次有高原、高阳、高辛三世，<br />
　　次有仓颉、仲说，教书学文。三皇之后而有轩辕黄帝。黄帝之时，老君下为师，号曰力牧子，消息阴阳，作《道戒经》、《道康经》。黄帝以来，始有君臣父子，尊卑以别，贵贱有殊。黄帝之后，次有少昊。少昊之时，老君下为师，号曰随应子，作《玄藏经》。尔时升平，嘉禾生，醴泉出，麒麟至，凤凰来，景星照。少昊之后，次有帝瑞顼。瑞顼之时，老君下为师，号曰元阳子，作《微言经》。瑞顼没后而有帝喾。帝喾之后而有帝尧。帝尧之时，老君下为师，号曰务成子，作《政事经》。帝尧之后而有帝舜。帝舜之时，老君下为师，号曰尹寿子，作《太清经》。帝舜之后而有夏禹。夏禹之时，老君下为师，号曰直宁子，作《德诫经》。夏禹之后而有殷汤，殷汤之后而至周初。周初时，老君下为师，号曰郭叔子，作《赤精经》。老君曰：秘化之初，吾体虚无，经历无穷，千变万化，先下为师。三皇以前，为神化之本，吾后化三皇五帝，为师并及三王，皆劝令修善。天一、地二、人三、时四、音五、律六、星七、风八、州九，合有四十五。子、午、卯、酉、中央，各有九*。戴九履一，左三右七，二四为肩，六八为足，中有五龟，体成八卦。水流归末，分八至丑；叶落归本，分六至亥；金刚本强，分二至未，土王四季，分四至巳。坎怨独走，离明数四；艮八高掺，三从坤位；乾当城坤，与一相逐；巽吁天门，从乾贷一；震雷动泽，从兑所减；辰午酉亥，自刑之卦，各内其八卦以成，馀有九*成易字。老君即演行期术曰：行期之法自有术，先举坎就坤二，西南王母东青龙，习气发裔地户间，巽上四期入中宫，*出中宫升于乾，西之大泽华山巅，东北之上寅艮间，南之炎火离霍山，幡然变化北入玄。<br />
　　卷三道教本始部<br />
　　◎道教序<br />
　　上古无教，教自三皇五帝以来有矣。教者，告也。有言、有理、有义、有授、有传。言则宣，教则告。因言而悟教明理，理明则忘言。既有能教、所教，必在能师、所师。是有自然之教、神明之教。此二教，无师资也。神明之教，义说则有，据理则无。正真之教、三皇五帝返俗之教、训世之教，宜分权实。且斯五教，启乎一真。自然教者，元气之前，淳朴未散，杳冥寂尔，颢旷空洞，无师说法，无资受传，无终无始，无义无言，元气得之而变化，神明得之而造作，天地得之而覆载，日月得之而照临，上古之君得之而无为。无为，教之化也。神明之教者，朴散为神明。夫器莫大于天地，权莫大于神明。混元气而周运，叶至道而裁成，整圆清而立天，制方浊而为地，溥灵通而化世界，蒸和气而成人伦。阴阳莫测其端倪，神鬼不知其情状。正真之教者，无上虚皇为师，元始天尊传授。洎乎玄粹，秘于九天，正化敷于代圣，天上则天尊演化于三清众天，大弘真乘，开导仙阶；人间则伏羲受图，轩辕受符，高辛受天经，夏禹受洛书。四圣禀其神灵，五老现于河渚。故有三坟五典，常道之教也。返俗之教者，玄元大圣皇帝以理国理家。灵文真<br />
　　诀，大布人间；金简玉章，广弘天上。欲令天上天下，还淳返朴，契皇风也。训世之教者，夫子伤道德衰丧，阐仁义之道，化乎时俗，将礼智而救乱，则淳厚之风远矣。噫，立教者，圣人救世愍物之心也。悟教则同圣人心，同圣人心则权实双忘，言诠俱泯，方契不言之理，意象固无存焉。<br />
　　◎道教所起<br />
　　寻道家经诰，起自三元；从本降迹，成于五德；以三就五，乃成八会，其八会之字，妙气所成，八角垂芒，凝空云篆。太真按笔，玉妃拂筵；黄金为书，白玉为简；秘于诸天之上，藏于七宝玄台，有道即见，无道即隐。盖是自然天书，非关仓颉所作。今传《灵宝经》者，则是天真皇人于峨嵋山授于轩辕黄帝，又天真皇人授帝喾于牧德之台，夏禹感降于锺山，阖闾窃窥于句曲。其后有葛孝先之类，郑思远之徒，师资相承，蝉联不绝。其老君《道德经》，乃是大乘部摄正当三辅之经，未入三洞之教。今人学多浮浅，唯诵道德，不识真经，即谓道教起自庄周，始乎柱下。眷言弱丧，深所哀哉！蠡酌管窥，一至于此，何者？寻老君生于殷末，长自周初。托神玄妙玉女玄妙，处胎八十一载，逍遥李树之下，剖左腋而生。生即皓然，号曰老子。指树为氏，因姓李焉。其相也，美眉黄色，日月角悬，蹈五把十，耳有三门，鼻有双柱。周德下衰，世道交丧。平王三十三年十二月二十五日去生西度，青牛薄*，紫气浮关，遂付《道德真经》取关令尹喜。由此明道家经诰；非唯五千。元始天尊实殊老君，岂唯年代差异，亦有位号不同。若为名三界<br />
　　：一者欲界。有六天。即从《度人经》太皇黄曾天，数满六天是欲界。人寿命万岁。人在世生，不犯身业杀盗邪淫之罪，来生即登此天之中。无六欲染着，故生此天。二者色界，有十八天。即以次取之。其天人寿亿万岁。若一生之中不犯身业贪嗔之罪，得生此天。三者无色界天。其中人寿命亿劫岁。若人一生之中不恶口两舌，妄言绮语，当来过往，得居此天。其中善男子、善女人，功行满足，堪上四天者，王母迎之，登上四天。其三界太虚无上常融天、太释玉隆腾胜天、龙变梵度天、太极平育贾奕天，此四天名种民天。即三界之上，三灾所不及。四种民天上有三清境。三清之上即是大罗天。元始天尊居其中，施化敷教。<br />
　　◎道教三洞宗元<br />
　　原夫道家由肇，起自无先。垂迹应感，生乎妙一。从乎妙一，分为三元。又从三元变成三气，又从三气变生三才。三才既滋，万物斯备。其三元者，第一混洞太无元，第二赤混太无元，第三冥寂玄通元。从混洞太无元化生天宝君；从赤混太无元化生灵宝君；从冥寂玄通元化生神宝君。大洞之迹，别出为化主，治在三清境。其三清境者，玉清、上清、太清是也。亦名三天。其三天者，清微天、禹馀天、大赤天是也。天宝君治在王清境，即清微天也。其气始青。灵宝君治在上清境，即禹馀天也。其气元黄。神宝君治在太清境，即大赤天也。其气玄白。故《九天生神章经》云：此三号虽殊，本同一也。此三君各为教主，即是三洞之尊神也。其三洞者，谓洞真、洞玄、洞<br />
　　神是也。天宝君说十二部经为洞真教主；灵宝君说十二部经为洞玄教主；神宝君说十二部经为洞神教主。故三洞合成三十六部尊经。第一洞真为大乘，第二洞玄为中乘，第三洞神为小乘。从三洞总成七部者，洞真、洞玄、洞神，太玄、太平、太清为辅经。太玄辅洞真，太平辅洞玄，太清辅洞神。三辅合成三十六部，正一盟威通贯总成七部，故曰三洞尊文、七部玄教。又从七部**开三十六部。其三十六部者，第一本文，第二神符，第三玉诀，第四灵图，第五谱录，第六戒律，第七威仪，第八方法，第九众术，第十传记，第十一赞诵，第十二表奏，右三洞各十二部，合成三十六部。其三气者，玄、元、始三气也。始气青，在清微天；元气黄，在禹余天；玄气白，在大赤天。故云玄、元、始三气也。又从玄、元、始变生阴、阳、和。又从阴、阳、和变生天、地、人。故《道德经》云：道生一，一生二，二生三，三生万物。自玄都玉京已下，合有三十六天。二十八天是三界内，八天是三界外。其三界内者，欲界、色界、无色界。从下六天为欲界，次十八天为色界，次四天为无色界，三界合二十八天。其三界胜境，身相端严。从欲界天已上，人寿命长远。皆以黄金荐地，白玉为阶，珠玉珍宝，自然而有。虽复欢乐，并不免生死。其次三界，上四天名为种民天，亦名圣弟子天，亦名四梵天。此天人断生死，三灾之所不能及。其次即至三境。境别有左、右、中三宫；宫别有仙王、仙公、仙卿、仙伯、仙大夫，别有一太上老君天师。太清境有九仙，上清境有九真，玉清境有九圣，三九二十七位也。其九仙者，第一上仙，二高仙，三大仙，四玄仙，五天仙，六真仙，七神仙，八灵仙，九至仙。真、圣二境，其号次第亦以上、高、太、玄、天、真、神、灵、至而为次第。最上一天名曰大罗，在玄都玉京之上。紫微金阙，七宝骞树，麒麟、师子化生其中，三世天<br />
　　尊治在其内。三界二十八天，其次四天，其次三境，最上大罗，合三十六天，总是三尊所统。故《经》云：三界之上，眇眇大罗；上无色根，云层峨峨；唯有元始，浩劫之家。三代天尊者，过去元始天尊，见在太上玉皇天尊，未来金阙玉晨天尊。然太上即是元始天尊弟子。从上皇半劫以来，元始天尊禅位。三代天尊亦有十号:第一曰自然，二曰无极，三曰大道，四曰至真，五曰太上，六曰道君，七曰高皇，八曰天尊，九曰玉帝，十曰陛下。<br />
　　◎左乙混洞东蒙录<br />
　　东海青华小童曰：余忝植昔因旷劫贻果，曩辰恭承太上嘉命，试守青华之宫。紫云盖上，日月映傍。众仙玉女，妙行真人，侍卫左右，安乐自然。命登不死，位毗上君。统摄学生之人，奉迎太平后圣，宫内东殿，金房玉格，有宝经三百卷，玉诀九千篇。无数文诰，弥劫不穷，妙理要方，备在此内。此内之要，《左乙》为端；簉职所尝，常用欣欢，愿济一切，同归道源。群生垢滞，谅难拯度。太上大慈，敕余严密，随运接引，导诱勿休。念兹在心，不敢暂替。既正主学仙簿录，领受为真之人，誓志宣通，开奖成美。天宝禁重，不得轻传，传之必是其人。先启告太上，须有瑞应，乃得施行。三百宝轴，《左乙》在前。思以广救，未遇其人，学者虽多，会真者少。出之惧招泄宝之灾，闭之虑延绝道之咎。积感淹时，斋思累岁。上相青童君共寻宝经题目，“左乙东蒙之录”又名“三天不死之章”、又名“智慧长生妙诀”、又名“上圣接生宝篇”、又名“源<br />

                    <br>
                        　　洞续善玉历”、又名“雌一混洞真文”。中三品总名簿录。检其上品，名“不死之录”，又名“紫字青文”，又名“青录紫章”，又名“紫书录文”，又名“玉简青符”。次有中品，名“长生之箓”、又名“黄箓白简”、又名“玉牒金篇”、又名“玉书金字”、又名“金文玉符”。次有下品，名“死籍之录”、一名“丹章玄牒”、一名“黑简朱文”、一名“赤目石记”、一名“勒退幽符”。知下品录名，得进入中品；知中品录名，即升上品。知识名题尚能进品，况乃解了修行者乎？<br />
　　◎灵宝略纪述曰：经法元起量世，所谓与虚空齐量，信不可计。劫劫出化，非所思议。过去有劫，名曰龙汉。爰生圣人，号曰梵气天尊。出世以《灵宝》教化，度人无量。其法光显大千之界。龙汉一运，经九万九千九百九十九劫，气运终极，天沦地崩，四海冥合，乾坤破坏，无复光明。经一亿劫，天地乃开，劫名赤明。有大圣出世，号曰元始天尊。以《灵宝》教化。其法兴显，具如上说。赤明经二劫，天地又坏，无复光明。具更五劫，天地乃开。太上大道君以开皇元年托胎于西方绿那玉国，寄孕于洪氏之胞，凝神琼胎之府三千七百年，降诞于其国郁察山浮罗之岳，丹玄之阿侧。名曰器度，字上开元。及其长，乃启悟道真，期心高道。坐于枯桑之下，精思百日，而元始天尊下降，授道君灵宝大乘之法十部妙经。元始时仍住其国长乐舍中，普为时俗人天开畅大法。是时得道之人，尘沙非譬。元始乃与道君游履十方，宣布法缘。既毕，然后以法委付道君，则赐道君<br />
　　太上之号。道君即为广宣经箓，传乎万世。尔时十方大法布满，唯宛利城境法音未周，而此土众生与法有缘。在昔帝喾时，太上遣三天真皇赍灵宝五篇真文以授帝喾，奉受供养，弥其年稔，法箓传乎世。帝喾将仙，乃封之于锺山。锺山在西北弱水之外，山高万五千里。至夏禹登位，乃登名山巡狩，度弱水，登锺山，遂得帝喾所封灵宝真文。于是奉持出世，依法修行。禹唯自修而已，不传于世，故禹得大神仙力，能凿龙门，通四渎。功毕，川途治导，天下又安。乃托尸见死，其实非死也。故智者美其迹，真人知其灵。禹未仙之前，乃复封之，镇乎北岳及包山洞庭之室。距吴王阖闾时，王出游包山，见一人在中。问曰：“汝是何人？”答曰：“我姓山，名隐居。”阖闾曰:“子在山必有异见者。试为吾取之。”隐居诺。乃入洞庭，访游乎地天一千五百里，乃至焉。见一石城，不敢辄入。乃于外斋戒三日然后入。见其石城门开，于室内玉几上有素书一卷，文字非常。即便拜而奉出，呈阖闾。阖闾即召群臣共观之，但其文篆书不可识，乃令人赍之问孔子。使者忽然谲诳曰：“吴王闲居殿堂，忽有赤乌衔书来落殿前。王不解其意，故令请问。”孔子愀然不答。良久乃言曰：“丘闻童谣云：‘吴王出游观震湖，龙威丈人山隐居，北上包山入灵墟，乃入洞庭窃禹书，天帝大文不可舒，此文长传百六初，若强取出丧国庐。’若是此书者，丘能知之。赤乌所衔，则丘未闻。”使者乃自首谢曰：“实如所言。”于是孔子曰：“此是灵宝五符真文。昔夏禹得之于锺山，然后封之于洞庭之室。”使者反白阖闾乃尊事之。然其侈性慢易，不能遵奉道科，而真文乃飞上天，不知所在。后其子夫差嗣位，乃登劳山，复得之。奉崇供养。自尔相承，世世录传。至三国时，吴主孙权赤乌之年，有琅琊葛玄，字孝先。孝先乃葛尚书之子。尚书名孝儒，年八十乃诞玄。玄多灵应，年<br />
　　十三，好慕道德，纯粹忠信。举孝廉，不就。弃荣辞禄，志尚山水。入天台山学道。精思遐彻，未周一年，感通太上，遣三圣真人下降，以《灵宝经》授之。其第一真人自称太上玄一第一真人郁罗翘；其第二真人自称太上玄一第二真人光妙音；其第三真人自称太上玄一第三真人真定光。三真未降之前，太上又命太极真人徐来勒，为孝先作三洞法师。孝先凡所受经二十三卷，并语禀、请问十卷，合三十三卷。孝先传郑思远，又传兄太子少傅海安君，字孝爰。孝爰付子护军悌，悌即抱朴子之父。抱朴从郑君盟，郑君授抱朴于罗浮山，去世以付兄子海安君，至从孙巢甫，以隆安之末传道士任延庆、徐灵期等，世世录传，支流分散，孳孕非一。此大运之通，应根而作者，因缘冥会，乃神明之意。有心君子，可以取焉。<br />
　　◎三宝杂经出化序<br />
　　夫众先元起，资乎本真。本真清凝，嶷然渊静，湛体常住，无去来相。自古及今，其名不去。无形无名，为万物之宗矣。《三元经》谓之众生真父母者也。我之所生，乃是因缘和会，寄胎父母耳。众生灵照，本资真父母而生。但以本性既微，未能照见，为尘劳所惑，遂便有身。有身之患，万累生焉。是以转轮五道，还源靡遂，因以本性相资。灵照本同，皆有智性，卒莫反真。圣人兴慈父之悲，爱同赤子，随宜拯济，使之离苦，得无为之乐。是以三洞及诸法门，随其所好而开，今其解脱。解脱所由，盖缘能悟。悟则受行，能弃俗法；安神无为，得不死术。若有智者能为诸人解畅经旨，使长迷反晓者，其福可量<br />
　　乎？余未染道服，披寻经教，求之意绪，度脱彷佛，辄述三宝出化所由，并训解经卷数篇。辩诸疑惑，以拟有道君子；述作而已，不敢远其中道。植训乖谬，览者详焉。<br />
　　◎天尊老君名号历劫经略<br />
　　老君至开冥贤劫之时，托生扶桑太常玉帝天宫，以法授扶桑太帝，号曰无极太上大道君，亦号曰最上至真正一真人，亦号曰无上虚皇元始天尊。在元阳之上，则无极上上清微天中高上虚皇道君也。于是放身清凉，神光明朗，照大幽之中。尔时盘古真人，因立功德见召于天中。盘古乃稽首元始虚皇道君，请受《灵宝内经》三百七十五卷。时高上虚皇太上道君则授以《三皇内经》三十六卷。而盘古真人乃法则斯经，运行功用，成天立地，化造万物。下游天地，发圆珠之应万六千日月明三辰天元而起，遂有五亿五千五百五十亿万重天地焉。十方俱行道德之化，后天皇氏始兴焉。时老君降三玄空天宫，以《天皇内经》十四篇授与天皇，以治天下三十六万岁，乃白日升仙，上三玄空天宫中。天皇氏后而地皇氏兴焉。太极老君又授《地皇内经》十四篇。地皇氏得此经，以治天下三十六万岁，乃白日升天，上素虚玉皇天宫中，万帝朝尊。地皇仙后，人皇氏兴焉。太极老君又授《人皇内经》十四篇。人皇得此经，以治天下三十六万岁，于是白日升仙，上太素虚玉皇天宫，受自然之寿。由是以后九亿九千九百九十九万岁，方至于五帝兴焉。五帝各理三万六千岁，而五帝氏后，逮于中皇天皇君出世，而启太上老君太极真人下降昆仑之山，又授以《天皇内经》十四篇。<br />
　　而天皇君得此经，以道治世三万六千岁，白日登仙，上升太清天中。天皇君仙后而地皇君兴焉。地皇君出世，太上老君太极真人又下降流纲之山，授地皇君《地皇内经》十四篇。而地皇君得此经，以道治世三万六千岁，白日登仙，上升太极虚皇天中。而地皇君仙后，而人皇君兴焉。人皇君时，太极真人太上老君下降于南霍之山，又授以《人皇内经》十四篇。而人皇君得此经，以道治世三万六千岁，白日登仙于太极南朱上天宫。自中三皇氏后，老君经九万九千九百九十万岁，又以法授人皇君子孙，俾治世修道，元始天尊真人皆降焉。后五龙氏兴焉。天真皇人太上老君降下开明之国，以《灵宝真文》《三皇内经》各十四篇，授五龙氏。五龙氏得此经，以道治世万二千岁，白日登仙。尔时甘露降焉，苍生则于中化生。是后运动阴阳，作为五行。四微、世欲、生死之业，于是而起。人乃任性混朴，茹毛饮血，男女无别。夏则巢居，冬则穴处。经于三十六万岁后，神人氏兴焉。神人氏出生，其状神异，若盘古真人，而亦号盘古，即是无劫苍生万物之所承也。以已形状类象，分别天地、日月、星辰、阴阳、四时、五行、九宫、八卦、六甲、山川河海，不能决定，故以天中元景元年七月一日，上登太极天王，上启元始太上天尊，更授《神宝三皇内经》并《灵宝五符经》。老君下降，授神人氏，得斯经下世，则按经图分画天地，名前劫。高上真人更新开乎造化时事，故昧前皇圣人功用，所以于此而为更始。但世人相聚，只知有此盘古，岂明今天前始之初复有盘古者哉？所以自斯盘古，以道治世万九千九百九十九载，白日升仙，上昆仑，登太清天中，授号曰元始天王。则王母学道，降人鸟之山人。而盘古真人氏仙后，伏羲氏兴。伏羲氏兴而太极天真大神以清浊已分元年，上启太上老君，以《天皇内经》十四篇，并《灵宝图道德五千文》授伏羲。伏羲按<br />
　　经文，以道化天下，故致别白众生殊类，则以人为贵。方列其男女、夫妻、父子、兄弟、氏族，则《灵宝五千文经》之功也。伏羲以道治世六千岁，白日升天中，号曰天真景星真人。伏羲氏后，而燧人氏兴焉。燧人氏兴，故玉虚真人以清浊已分元年，上启太上老君，下降丹霍之丘，以《地皇内经》十四篇，并《灵宝五千文道德经》授燧人氏。燧人氏得斯经，造火，变生为熟，乃《灵宝》之功也。燧人氏以道经治世六千岁，于丹霍之山白日升仙，登于太极左宫，号曰玉虚真人。燧人氏后，祝融氏兴焉。祝融氏兴，太上老君以天汉元年，下降南岳衡山及蓬莱山，以《人皇内经》、《灵宝五千文道德经》等，以授祝融氏。观《人皇内文》，则知金玉七宝之所在，故范土为金，治石为铁，乃造刀斧锯凿等，以利益众生，使不损众生手爪之用。是以祝融氏以道德治天下六千岁，白日升于太极南昌上宫，号大行真人。自伏羲、燧人各授六百岁，传子孙得六千岁。祝融氏后，而神农氏兴焉。神农氏兴，而元始太上老君以天景元年下降形马之山，以《灵宝》五篇真文、《三皇内经》、《道德经》授神农氏。所以神农按经文欲为天下众生合仙药欲为天下众生，以济天下万民。是时普四天下众生，既非仙药能济，所以方按《三皇内经》，召天上前劫高上父母天中大圣真人，问以先劫造化时事。既决，已则负灵宝真文，飞行百卉之山。遇其苦则生，遇其甘则死。所以一日之中，百生百死，故于农石山谷，方备得五谷、五辛以还，教民种植，以代生杀，使教谷食。盂时民既为日已久，五脏见烂，故重按道方为品类草、木、石等，以为医方，治民疾病。造作称、尺、斗、斛，货易则驾云轮之车，周行天下，各随国土所宜，无不尽备矣。而神农以道天下治二百岁，于大室之山白日升仙，上登太皇之天，号曰灵宝虚皇真人。传世子孙合五百二十二年，后则轩辕氏兴。以<br />
　　上皇元年十月五日，老君下降于峨嵋之山，授黄帝《灵宝经五符真文》。黄帝登南霍山，有朱灵神人以《三皇内经》授帝。是黄帝既平蚩尤以没，方思神妙化用之意，不能开解，而师广成子。按《三皇内经》召高天大圣真人、前劫造化神仙真人，以九天父母，问乎前劫造化功用时事。是元始天尊、真仙并降，语帝曰：“尔欲知前劫造化时事者，汝可寻《太上玄老灵宝君五符真文经》也。功用本起，莫不从于是经，以庄严天地，至于万物、一切苍生，功德是足，备出斯经。品物名色，众生殊类，普陈载焉。”尔时元始老君为帝解说，所以帝依其解文句，深思俯察，改致造作城台、宫阙、房室、衣冠，教以荣华之色。乃制舟车，以通水陆。陶坯鼎器物，以给天下饮食之用。又推天文、礼乐，故百工周奏以助其化。皆犹灵宝三等经文之功。又至上皇三年七月二十九日壬子，天真皇人下授黄帝六壬式图、六甲三元、遁甲造式之法。法威天下，流传子孙也。故黄帝以道治世一百二十年，于鼎湖山白日升天，上登太极宫，号曰中黄真人。<br />
　　卷四道教经法传授部<br />
　　◎上清源统经目注序<br />
　　上清者，宫名也。明乎混沌之表，焕乎大罗之天。灵妙虚结，神奇空生，高浮澄净，以上清为名；乃众真之所处，大圣之所经也。宫有丹青金书玉字上皇宝经，皆玄古之道，自然之章。起于九天之王九玄道君。推校本元，已历九万亿九千劫。上皇典格，各不相参。道君以中皇元年九月一日，于玉天琼房金阙上宫，命东华青宫寻俯仰之格，拣校古文，撰定灵篇，集为宝经。传至汉武帝时得经，起柏梁台以贮之。帝既为神真所降，自云得道，放情怠懈，不从王母至言。明年天火烧柏梁台，经飞还太空，于兹绝迹。太元真人茅君，讳盈，师西城王君，受上清玉佩金珰、二景璇玑之道，以汉宣帝地节四年三月升天。又玄洲上卿苏君，讳林，师涓子，受上清三一之法，以汉神爵二年三月六日登天。又周君、李君、众仙各有所得，并相承经业，多不传世。汉孝平皇帝元始二年九月戊午，西城真人以《上清经》三十一卷，于阳洛之山授清虚真人小有天王王褒。褒以晋成帝之时，于汲郡修武县授紫虚元君南岳夫人魏华存。华存以咸和九年，岁在甲午，乘飚轮而升天。去世之日，以经付其子道脱，又传杨先生讳羲。羲生有殊分，通灵接真，乃晋简<br />
　　文皇帝之师也。杨君师事南岳魏夫人，受《上清大洞真经》三十一卷。至晋孝武皇帝太元十一年，岁在丙戌升仙。许先生者，名映，丹阳句容人也。七世祖许子阿，生有阴德，福润流洒，锺于后嗣。子阿六世孙名副，仕为剡县令。副有八子，其第一子名迈，字叔玄，小名映，改名远游。少好仙道，耽心冥肆，吐纳和气，矫志云汉，超迹绝世。以晋建兴元年岁在癸酉，渡江入赤城山中，往而不返。师南海太守鲍靓、太元真人茅君。远游第五弟名谧，仕为护军长史、散骑常侍。师太元真人，受上清众经，于宁康元年隐景去世。谧有三子。其第三子名玉斧，长名翙，字道翔。道德淳莹，绝世无伦。师杨先生授《上清三天正法曲素凤文》三十一卷，遁迹潜化。玉斧子黄民，黄民子名豫之。以元嘉十二年终剡之白山。临去世之时，以上清宝经、三洞妙文，封以玄台，印以白银，留寄郯县马度生家。语之曰：“今且暂行，不久当还，勿开此经！”马氏崇奉累世。安康有道士娄化者，常憩马氏舍。究悉经源，苦求开看。马氏固执，竟不从命，结屈无方。是时宋明皇帝崇敬大法，招集道士，供养后堂。娄化乃因后堂道士殳季真密启之。帝即命使逼取至京，乃拜礼开之。忽有五色紫光洞焕眼前。帝惊曰：“神真叵触！”比其年不愈而崩。元徽元年，马氏即出诉，启请其经。诏敕听还。于是天藏真书复归马氏。兹乃上真注笔，朱简紫书，后之凡庶，摸而传奉，号曰真迹。今记神王所撰宝经卷三十一首，篇章目第，并指事为名。然天真之言，理奥难寻。或名同而事异，或理合而字乖。灵秘妙隐，不与世合。幸而见之，卒难详辨。余宿植缘会，游涉法源；性好幽旨，耽灵味玄；钻研弥龄，始觉仿佛。谨以鄙思寻校众经，为《上清目义》。非敢有裨大乘，聊自记而已。<br />

                    <br>
                        　　◎灵宝经目序<br />
　　元嘉十四年某月日，三洞弟子陆修静，敬示诸道流相与同法，弘修文业，赞扬妙化，兴世隆福。每欣一切遭遇慈泽，离彼恶道，入此善场，逍遥长乐，何庆如之！但至赜宛奥，妙义微远，灵匠未遇，群滞莫披。翘翘渴仰者，岂予小子乎？既太虚眇邈，玄师难希，宜求之于心，即理而断也。敢竭暗浅，先言所怀。<br />
　　夫灵宝之文，始于龙汉。龙汉之前，莫之追记。延康长劫，混沌无期。道之隐沦，宝经不彰。赤明革运，灵文兴焉。诸天宗奉，各有科典。一劫之周，又复改运。遂积五劫，迨于开皇已后。上皇元年，元始下教。大法流行，众圣演畅，修集杂要，以备十部三十六帙，引导后学，救度天人。上皇之后，六天运行。众圣幽升，经还大罗。自兹以来，回绝元法。虽高辛招云舆之校，大禹获钟山之书。老君降真于天师，仙公授文于天台。斯皆由勋感太上，指成圣业。岂非扬芳于世，普宣一切也？按《经》言，承唐之后四十六丁亥，其间先后庚子之年，夭子续党于禹口，乱群填尸于越川。强臣称霸，弱主西播。龙精之后，续祚之君，罢除伪主，退翦逆民。众道势讫，此经当行。推数考实，莫不信然。期运既至，大法方隆。但经始兴，未尽显行，十部旧目，出者三分。虽玄蕴未倾，然法轮已遍于八方。自非时交运会，孰能若斯之盛哉？<br />
　　顷者以来，经文纷互，似非相乱。或是旧目所载，或自篇章所见，新旧五十五卷，学士宗竟，鲜有甄别。余先未悉，亦<br />
　　是求者一人。既加寻览，甫悟参差。或删破上清；或采抟余经；或造立序说；或回换篇目，裨益句章，作其符图；或以充旧典；或别置盟戒。文字僻左，音韵不属，辞趣烦猥，义味浅鄙，颠倒舛错，事无次序。考其精伪，当由为猖狂之徒，质非挺玄，本无寻真之志，而因修窥阅，假服道名，贪冒受取，不顾殃考，兴造多端，招人宗崇，敢以鱼目厕于隋侯之肆，辄将散砾托于和氏之门。启诳愚蒙，诬棨太玄。既晚学推信，弗加澄研，遂令精粗糅杂，真伪混行。视听者疑惑，修味者闷烦。上则损辱于灵囿，下则耻累于学者。进退如此，无一可宜。徒倾产疲力，将以何施？夫轻慢之咎既深，毁谤之罪靡赦。余少耽玄味，志爱经书，积累锱铢，冀其万一。若信有可崇，何苟明言坐取风刀乎？虑有未悉，今条旧目已出，并仙公所授事注解，意疑者略云尔。<br />
　　◎上清经述<br />
　　述曰：寻经之意，乃太虚齐量，劫劫出化，非可筹*。自开皇之后距天汉时，范阳桑平王褒，字子登。以正月一日辞二亲，欲寻神仙，求不死之道。乃入华阴山，精思一十八年，遂感上圣太极真人西梁子，下降授ㄒ饭方、并服云牙法。复五年，太极真人王总真复降，以《上清经》三十一卷付子登，并将子登游五岳，观名山，备受上法。逮乎晋武皇帝时，任城魏华存，字贤安，乃魏阳元之女也。阳元仕至荥阳、宜阳二郡太守，散骑常待、冀州刺史。其父乃嫁贤安于南阳刘岩，字幼彦。岩，妻时除为修武县令，贤安随焉。贤安自少为女，处乎内室，性<br />
　　好至道，虽未得仙而真人屡降。及其长也，女子有夫之义，修尚之事有时而废。及至儿女成立，告诫子曰：“我愿终寻真之志。”于是离群独处，不交人事；深托隐疴，还修曩尚。入室百日，所期仙灵，积思希感。尔乃独节应神，丹心潜会，精苦仰彻，天真遐降。于是季冬之月，夜半清朗，忽闻空中有锺鼓之响，笳箫之声，音韵嘈囋。出户望之，见从东方虚空而来，旌旗郁勃，羽盖纷纭，光辉幽蔼，焕烂太虚，他人莫之见也。须臾有虎辇玉舆隐轮之车，并顿驾来降夫人之静室。凡四真人，并年可二十余，容貌伟朗，天资秀颖。同着紫花莲冠，飞锦衣裳，琼蕊宝带；体佩虎文，项有圆光，手把华幡。其一人自称曰：“我太极真人安度明也。”其一人曰：“我东华大神方诸青童君也。”其一人曰：“我扶桑碧海旸谷神王景林真人也。”其一人曰：“我清虚真人小有仙人王子登也。”于是夫人匍匐再拜，叩头自抟：“不期今日道君降下，唯乞神仙长生度世。”四人乃坐良久。王子登告夫人曰：“闻子曩日念善，展转求生。密练真气，魂和体清。丹怀远迈，录字上清；高契真人。抱信期灵；幽感启微，潜曜赤城。遂金书紫极，藏简玉庭，故感高晨，玄唱齐并。是以太帝君敕我今来教授于子神真之道焉。”其东华青童君曰：“此清虚真人者，尔之师也。当受业焉。”其安度明曰：“子因缘上业，积感求道，苦心久矣，用思至也。道今来矣，子得之焉。”其景林真人曰：“子勤感累世，积念真灵，将积应之所期，乃明挺之标会也。虚皇早鉴尔之用思太极，已注子名于玉札，录字紫虚之宫，金书东华之阁，刻名上清丹文锦籍，应为紫虚元君上真司命。又加名山之号，封南岳夫人。今视子之质，实霄景高焕，圆精重照，凤骨龙姿，脑色宝耀，五藏紫络，心有羽文，形栖晨霞，神友灵肆。天人之任，良不虚矣。帝诲王褒相为盟师，故遣太极真人鉴子之精，子其<br />
　　勖哉。”四真各有辞。致言毕，夫人叩头自抟而言曰：“华存卑贱，枯骨之余，自处尘垢，久染浊秽，天地寥邈，高下悬隔，纵恣五浊，翻错臭秽，滞塞灵艾沈沦凡俗。无冀日月回曜幽冗，不谓天尊下交凡肆。所以割心断意，取同蝼蚓。自顾少好神仙，贪乐长生，心之所诣，出于自然。志之所期，誓以三光。而值季世，俱忌礼度，制置无从脱免，良愿不遂。今形非顾影，体气臭恶，久为垢秽所逼者，徒励节无益。自入刘门，修道日废。须者少闲，内外乖隔，容得斋思，谨按道法寻求经方入室之制，为欲静护五藏，辟诸疾病耳。岂图上愿惟在今日今夕，道君并降，庆出分外。光照幽谷，荷戴天眷，不胜惶惧！此是婢子有幸，当得度世。唯乞哀矜，赐以性命。”自陈毕，东华小童指招而告之曰：“子少好道，真至诚密。感是，故因缘世生，胎炼五神，寄慧齐见，超度八难，气适灵辉，挺会真*，自当为紫虚之宫上真司命。勤精弥纶太极，所*/又加名岳之封，位均诸侯。然不受闻上道内法、晨景玉经者，仙道众妙，无缘得成也。子其勉哉！我后日当更期会于阳洛山中，汝勤之矣！”于是清虚真人王君乃命侍女华散条、李明允等，使披云蕴、开玉笈，出《太上宝文》、《八素隐书》、《大洞真经》、《灵书紫文八道紫度炎光石精玉马神真虎文》、《高仙羽玄》等经三十一卷，是王君昔于阳洛山遇南极真人西城王君所授者也。今于汲郡修武县中授夫人焉。旸谷神王又别授夫人《黄庭内景经》，正一真人张君又别授“治精制鬼法”。夫人前后所授，非但此三十一卷而已。其篇卷悉在传中，不能一一书之。此乃《上清经》从此而行世也。<br />
　　◎三皇经说<br />
　　《三皇经》云：昔天皇治时，以《天经》一卷授之。天皇用而治天下二万八千岁，地皇代之。上天又以经一卷授之。地皇用而治天下二万八千岁，人皇代之。上天又以经一卷授之。人皇用而治天下亦二万八千岁。三皇所授经合三卷，尔时号为《三坟》是也，亦名《三皇经》。三皇后又有八帝，治各八千岁。上天又各以经一卷授之，时号为《八索》是也。此乃《三坟》、《八索》根本经也。如法而言，三宝俱起无量之世，但以隐显有时。自三皇八帝之后，其文亦隐。至于晋武皇帝时，有晋陵鲍靓，官至南海太守，少好仙道。以晋元康二年二月二日登嵩高山，入石室清斋，忽见古三皇文，皆刻石为字。尔时未有师。靓乃依法以四百尺绢为信，自盟而受。后传葛稚川，枝孕相传，至于今日。三宝行世，自然之数，心与理契，因缘冥符使之然也。术曰：夫众生昏惑，长迷生死，神明蔽瞑，不能悟理。圣人兴，大慈大悲，爱若赤子。随时化生，随宜救拔，欲令离苦，得无为之乐。但圣道渊邃，难可顿悟，必须阶渐，以发其蒙。未显大法，先教厨食、章书、杂法、黄赤之道。杂化浅近，以应遇情信伏。能修杂法，名为奉道。既能奉道，则能舍离魔俗之法。渐渐调伏，而后教以《灵宝》。既信《灵宝》，便求为道士。既为道士，便宜受持一百八十大戒、二百四十威仪。修行六通，能遣六尘，四十五念、十二上愿、十二可从一切法行，皆能受持。研心宗极，洞体道真，洞然玄悟，以得神仙。从此而修，终会无为。当知章厨杂化为渐导之义，虽<br />
　　名奉道，未识正理。惟体识君子，宜裁之焉。<br />
　　◎道教相承次第录<br />
　　谨按《云台治中内录》言：太上老君传授《云台正治官图》，《治山灶鼎》等得四十一代相承。具人名代数如后：<br />
　　第一代老君（老君火山大丹治法传授三百人。唯三人系代：王方平、尹喜、徐甲）。<br />
　　第二代王君（王君授三十人。唯三人系代：茅蒙、孙盈、章震）。<br />
　　第三代章震（震授十七人。唯二人系代：若士、李夫人名仙）。<br />
　　第四代若士（士授五十二人。唯三人系代：李元君、白石先生、李常存）。<br />
　　第五代李元君（元君授七十二人。唯二人系代：王子乔、许述成）。<br />
　　第六代诸仙别传分散，世绝系治官气并治名。老君念于志学之子，再下平盖山，授张陵为云台治，火芝火仙之经、方术变化、长生不死之药、登升云天之道。敕陵为第六代道之外孙，而东海小童君为陵保举，师太上老君为度师，度云台治。封陵为天师（天师授三百人。唯三人系代行治：张申、王升、李忠）。<br />
　　第七代张申（申授三十三人。唯三人系代，行传治法：李仲春、李意期、李玄）。<br />
　　第八代李仲春（仲春授十五人。唯二人系代：李少君、魏<br />
　　伯阳）。<br />
　　第九代李少君（少君授九十人。唯二人系代：栾巴、李常存）。<br />
　　第十代栾巴（巴授五人。唯二人系代：阴长生、李宙先）。<br />
　　第十一代阴长生（长生授八人。唯二人系代：张景霄、王万缙）。<br />
　　第十二代张景霄（景霄授五人。唯一人系代：刘冯）。<br />
　　第十三代刘冯（冯授五人。唯一人系代：刘政）。<br />
　　第十四代刘政（政授五人。唯二人系代：孙博、严光）。<br />
　　第十五代孙博（博授三人，无可代者。乃入林屋山中，合龙虎大丹而升天。治法遂绝）。<br />
　　太上老君命李仲甫出神仙之都，以法授江南左慈，字元放，故令继十六代为师相付。（元放授八十人。唯三人系代：介象、严光女、李佗）。<br />
　　第十七代介象（介象授四十人。唯五人系代：李延、张授、万葛卿、阮玉、李用）。<br />
　　第十八代李延、介谈（延、谈授十八人。唯一人系代：刘景）。<br />
　　第十九代刘景（景授四人。唯一人系代：东海郭延）。<br />
　　第二十代东海郭延（延授三十人。唯一人系代：灵寿光）。<br />
　　第二十一代灵寿光（寿光本外国人。授十八人。唯一人系代：何述）。<br />
　　第二十二代何述（述授十人。唯一人系代：罗先期）。<br />
　　第二十三代罗先期（先期授二十人。唯二人系代：甘季仁、甘孝先）。<br />
　　第二十四代甘孝先（孝先授五十一人。唯一人系代：石帆公）。<br />
　　第二十五代石帆公（帆公授十九人。唯一人系代：宫户。一云宫中用，字也）。<br />
　　第二十六代宫户（户授八十人。无可传者，治法遂绝。户入南岳及天台山，经八十五年。世绝仙人，正道不继）。<br />
　　老君念其功修之徒，再降庐山，敕左元放授施存、葛玄，令继代为仙官世祖，师传仁人者也。<br />
　　第二十七代施存（存授七十人。但皆地仙耳。唯同学葛玄继代）。<br />
　　第二十八代葛玄（玄授十九人。唯三人系代：张秦、仇真、李用别出）。<br />
　　第二十九代尹思（太上老君差紫衣使者下命于庐山，授五人更二人。尹思、尹轨系代传治。思授七十人。唯二人系代：女子樊忠和、韦义山）。<br />
　　第三十代尹轨（轨授十九人。唯一人系代：女仙李元一）。<br />
　　第三十一代女仙樊忠和（忠和授二人。唯一人系代：刘纲东陵母）。<br />
　　第三十二代女仙李元一（元一授四十人。无人可传，治法代绝）。<br />
　　第三十三代刘纲（纲，樊夫人弟子。虽居官治，又其夫也，治法后绝）。<br />
　　第三十四代张秦（秦，葛玄弟子。玄见其代绝，乃再令秦授十一人。唯一人系代：王列）。<br />
　　第三十五代王列（列授九人。唯二人系代：许逊、胡少真）。<br />
　　第三十六代许逊（逊授一百人。而无人可授，系代又绝。逊升天后两代，人民征伐，真志不传）。<br />
　　老君敕使三人于天台山，令葛玄传郑思远，系三十七代（<br />
　　思远授十九人。唯二人系代：葛洪、李淳风）。第三十八代李淳风（淳风授四十人。唯四人系代而未传授。二人者：李道兴、李靖。后又隐于房公之山，一百年后，出授张常存、李太虚、李惠举，同太师神等四人）。第三十九代李惠举、张常存而各分代传授，皆称三十九代孙（惠举授三十人。唯三人可代：李保真、白玄中、李太昌。张常存授三十七人。唯三人愿系代：孙张真、应真、孙道用）。第四十代李保真（保真授二十四治一百人。唯二人系代：林通元、李德仁）。第四十一代林通元。<br />
　　◎玄都九真盟科九品传经录<br />
　　《玄都上品》第一篇曰：《大洞真经》、《雌一宝经》、《太上素灵大有妙经》，三奇之章，高上玉皇宝篇。秘在九天之上，大有之宫，太玄灵台玉房之中。上皇之初，旧科经万劫一传。三道正明，学真日兴高上科。七千年内听得三传。侍卫玉童玉女各七千人，执香典炅，按科传授之法，皆对告斋百日，分金钮为盟，给玉童玉女，依四极盟科。不依科而传，罪延七祖，幽魂充役，吞火食铁，负山运石，以填无极之考，抱风刀之罚，身殁形残，长闭地狱，万不得仙。<br />

                    <br>
                        　　《玄都上品》第二篇曰：传《大洞真经三十九章》于后者，誓以上金十两，铜二十五斤，钮五双，金鱼、玉龙各一枚、青丝一两缠钮。若《雌一》，以上金五两、五色锦缯各五十尺、香一斤、金钮三双。《太上素灵洞真玄经》，上金三两、紫纹<br />
　　百尺、青缯二十七尺、赤丝五两、香一斤、丹一两，上皇以信誓心，不得有阙，阙则亏科。师犯则夺侍经玉童玉女，还于本官。不过三年，身被风刀考罚，自然失经。受者不依盟科，皆失明形残，七祖父母被受酆都之责，万劫还生，非人之道，学者慎之。<br />
　　《玄都上品》第三篇曰：凡有金名东华，玉字上清，得授《太霄琅书琼文帝章》、《紫度炎光神玄变经》、《上清变化七十四方九真中经》、《丹景道精隐地八术》、《解形遁变流景玉经》、《七变舞天经》，皆九天真王元始天王、太上天帝君、中央黄老君，受于太空中九玄之内，虚无之高章也。皆秘在太上灵都之宫紫房，三元君主之，侍卫玉童玉女皆三千人。元始之初，经七千劫一传。自三道立正之后，七千年内听三传。七百年中有其人，亦听传。传皆对斋九十日，或九日，告盟而授之。给玉童玉女，依四极盟科。若不依科而传，罪延七祖父母，充责鬼官，运蒙山之石，填积夜之河，万劫还生，非人之道。己身被风刀之考，自然失经，终不得仙，传者慎之。<br />
　　《玄都上品》第四篇曰：传《琼文帝章》，赍金鱼、玉龙，青缯三十二尺、金钮三双为誓。《紫度炎光》，五色锦各五十尺、上金五两、沈香五斤、真朱一斤、书刀一口、金札七枚、绛纹七十尺之誓。《上清变化七十四方经》，青缯四十尺、上金十两、金钮六双、好香一斤、金鱼玉龙之誓。《九真中经》，旧科落发为盟，今以白绢九十尺准盟，法于九真之数。青丝一斤、绛纹二十四尺、北晖之誓。碧缯二十四尺，月华之誓。金钮三双，元常童子圆变之信。《丹景道精隐地八术》，《解形遁变流景玉经》，悉上金十两、金鱼、玉龙各一枚、青缯四十尺、紫纹四十尺、金钮各三双。《七变舞天经》，上金五两、真朱一斤、青缯三十二尺之誓。信以质心，不得有阙，阙则违<br />
　　科。师以天信投于山栖，以救穷乏。余以供营经书之具，不得他散。师犯上科，夺玉童玉女，减*夺纪，注名度还比酆。受者不依科，皆丧魂失神，风刀之考，不出三年，自然失经，终不得仙。<br />
　　《玄都上品》第五篇曰：《消魔智慧玉清隐书》、《宝洞飞霄绝玄金章》、《紫凤赤书八景晨图》、《金真玉光灵书紫文》、《金珰玉佩金根上经》、《三天正法》，皆太上大道君、元始天王、金阙帝君之宝章。秘在玉清之宫金房紫户之内。典卫灵文玉童玉女各三千人。元始之初，千劫一传。自三天立正之后，七百年内听得三传。百年中有其人，听一传。给玉童玉女，依四极盟科。授者对斋九十日，或九日而传。不依科而传，罪延七玄之祖，长充鬼役，无有解脱。已身被风刀之考，死充下鬼，万不得仙。<br />
　　《玄都上品》第六篇曰：传《消魔智慧》、《宝洞飞霄绝玄金章》、《赤书八景晨图》，皆上金十两、玉札一枚、金鱼、玉龙各一枚、紫缯四十尺。《金根经》、《灵书紫文》，上金五两、金简、玉札各一枚，长一尺六寸，广二寸四分；金鱼、玉龙各一枚、紫缯百尺、青纹四十尺。《三天正法》，青缯三十尺、青布四十三尺、金环五双以为密誓；上金十两通神之信。《金真玉光》、《玉佩金珰玉清隐书》，皆金鱼、玉龙各一枚以为誓信。依科不得有阙，阙则师夺玉童玉女，注名还度北酆。受不依科，皆丧魂失神，罚以风刀，不出三年，自然失经，万不得仙。<br />
　　《玄都上品》第七篇曰：《七星移度》、《白羽黑翮飞行羽经》、《飞步天纲》、《蹑行七元太上隐书》、《灵飞六甲》，皆太上太帝君、太极太微天帝君登空之道，隐化之章。秘在太上琼宫之上、紫房之内。侍卫玉童玉女皆三千人。依科七<br />
　　千年一传。三天立正之后，改七百年内听得三传。若百年中有其人，便传便授。告斋九十日，或三十日，给玉童玉女，依四极盟科。不依科而传，罪延七玄之祖，长充北酆鬼役，十苦八难，已身被风刀之考，身没幽源，万不得仙。<br />
　　《玄都上品》第八篇曰：传《七星移度》，青纹三十一尺、绛缯七十尺、凤纹之罗九十尺、金钮一双。《白羽黑翮飞行羽经》，上金二两、青纹三十二尺以代截发歃血之誓。《飞步天纲》，锦三十尺、金鱼、玉龙各一枚。《太上隐书》，金鱼、玉龙之誓。《灵飞六甲》，白素六十尺、金鹌六双、青丝六两。天科以信质心，不得有阙。阙则违科。师夺玉童玉女，除落青簿玉名，移还北酆。受者不依科，亡精丧神，罚以风刀，不出三年，自然失经，终不得仙。<br />
　　《玄都上品》第九篇曰：《方诸文震灵符》、《豁落七元八天隐文》、《流金火铃金神虎符》、《消魔支干夜照神烛八术》、《隐遁紫清玉符》、《五籍洞玄六甲上符》、《五行秘文》，《玄都格》诸符，凡有六百部。太上悉以其文标于旧经之内，以为立用。传授盟科悉依经科。传授有阙，罪同上品。有经无符，则天魔害人；有符无经，则思念无感，神真不降。科云皆不得单行，单行罪亦如之。科、经及符，本同出于自然之气，虚无之章。故不可得独修也。无科修道，万不成仙。<br />
　　卷五经教相承部<br />
　　◎真系──陇西李渤述<br />
　　今道门以经箓授受，所自来远矣。其昭彰尤着，使吸绅先生不惑者：自晋兴宁乙丑岁，众真降授于杨君，杨君授许君，许君授子玄文，玄文付经于马朗。景和乙巳岁，敕取经入华林园。明帝登极，殳季真启还私廨。简寂陆君南下立崇虚馆，真经尽归于馆。按黄素方，因缘值经，准法奉修，亦同师授。其陆君之教，杨、许之胄也。陆授孙君，孙君授陶君，陶君搜摭许令之遗经略尽矣。陶授王君，王君又从宗道先生得诸胜诀，云经法秘典大备于王矣。王授潘君，潘君授司马君，司马君授李君，李君至于杨君，十三世矣。杨、许并越汉登真，许令亦终获度世。马、殳幸会而不业。自陆君已降，则帝者无不趋其风矣。此皆史有明文，或遗迹可访。又世世从事于斯者，其支裔焉。且知理而不知神，非长生之士也。超理入神，混合于气，无为而无不为者，我真宗之道也。道无否泰，教有通塞。塞而通之者，存乎其人。故予述真系，传其同源分派者。录名仙籍，不缉于此。时贞元乙酉岁七月二十一日，于庐山白鹿洞栖真堂中述。<br />
　　◎晋茅山真人杨君<br />
　　真人姓杨，名羲，晋咸和五年九月生于句容。似吴人洁白美姿容，善言笑。攻书好学，该涉经史。性渊懿沈厚，幼而通灵。与二许早结神明之交（二许：映与穆），思玄荐于相王，用为公府舍人。以永和初，受《中黄制虎豹法》。六年，又就刘璞传灵符（璞即魏夫人长子也）。君渊沈应感，虚抱自得。若燥湿之引水火，冥默幽欻相袭无眹矣。年三十六，以兴宁乙丑岁众真降授，有若上相青童君、太虚真人、赤君上宰、西城王君、太元茅真人、清灵裴真人、桐柏王真人、紫阳周真人、中茅君、小茅君、范中候、荀中候、紫元夫人、南岳夫人、右英夫人、紫微夫人、九华安妃、昭灵夫人、中候夫人，莫不霓旌暗曳，神辔潜竦，纷纷属乎烟消沦踪收于俗蹊。宴声金响，于君月无旷日，岁不虚矣。君师魏夫人，俪九华而朋于诸真。故安妃云：“明君受质虚闲，秘构玉朗，兰渊高流，清响金宫，必高佐四辅，承制圣君，主察阴阳之和气，为吴越鬼神之君。后二十二年，将乘龙驾云，白日升天。今若不耐风火之烟，可寻剑解作告终之术也。”《真诰》算以太元十二年丙戌去世。弟子许翙，先师告翙父穆，亦因君偶真。故许氏九人，虽道庆自先，数至神发，如尘鉴凝照，挥莹之功，并归子君矣。<br />
　　◎雷平山真人许君<br />
　　真人许翙，字道翔，小名玉斧。父穆，晋护军长史，真位上清左卿。母陶氏，名科斗，入易迁宫。真人幼独标挺，含真渊嶷，长史器异之。郡举上计掾主薄，并不赴。清秀莹洁，糠秕俗务，如泉去蒙，盈其科而自进。居雷平山下，师杨君，传《三天正法曲素凤文》。后定录真人授其上道，告之曰：“学道当如穿井。井愈深，土愈难出。若不坚心正行，岂得见泉源耶？”真人常愿早游洞室，不欲久停人间，遂诣北洞告终，即居方隅山洞方源馆中，常去来四年方平台，故《真诰》云：幽人在世时，心乐居焉。又杨君与长史书亦云：不审方隅幽人，设座于易迁户中。真人化后十六年，当度东华受书，为上清仙公，上相帝晨《二录》。太和二年丁卯，时年二十七岁。咸康七年辛丑生。自太和三年已后，无复显迹。世谱年三十，则庚午年去世。《耆旧传》云：在此洞石坛上烧香礼拜，因而不起。明旦视形如生。坛今犹存。《真诰》云：从张镇南受衣解法。”盖夜于坛上去耳。娶建康令黄演女，生男黄民，乃还家。<br />
　　◎仙人临沮令许君<br />
　　临沮令许仙人名黄民，字玄文。上清仙公翙之子，上清左卿穆之孙。以升平五年辛酉生。时掾年二十一，仕郡主簿，察<br />
　　孝廉，石头仓丞南蛮参军，临沮令。永兴三年，京畿纷乱。令乃奉经入剡，为马朗所翘翘：谓推崇。。朗从父弟牢，亦相周给。时人咸知许先生得道，又父祖皆有名称，各加崇敬。元嘉六年，欲移居钱塘，乃封其真经一厨付朗。靖中语：“此是仙灵之迹，非我自来，纵有书，亦勿与人。”及至杜道鞫家，停少时而终，时年六十九。《真诰》言黄民及伯祖迈、姑婆娥皇、伯联，与黄民子荣、弟孙、女琼辉，并得度世。马朗敬经若君父，每有神光灵气，见于堂宇。朗妻数见有青衣玉女空中去来。其家皆保富寿。朗忿何道敬窃书泄意，乃洋铜灌厨愁，敕家人不得复开。朗终，子洪、殳季真犹共尊尚。景和元年，娄惠朗讽殳季真启取。季真善道术，为当时所知。及至，奉呈于华林园。既见真迹，瑰异朱黄，焕赫不敢穷览。至明帝登祚，季真乃启还私廨。陆简寂南下立崇虚馆，《经》亦归于馆。何神真巧运，既閟于马，又发于殳，终授于陆君。殳、马犹巾几负籍幂之荣，而无容入其妙焉。<br />
　　◎宋庐山简寂陆先生<br />
　　先生吴兴懿族陆氏之子，讳修静。道降元气，生而异俗。其色怡怡，其德熙熙。明以启着，虚以贯幽。少宗儒氏，坟索谶讳，靡不总该。以为先天抚化，混一精气，与真宰为徒者，载在金编玉字，不形于此。遂收迹寰中，冥搜潜衡、态湘，暨九嶷、罗浮，西至巫峡、峨嵋。如云映松风，丽乎山而映乎水。功成，扣玄感神，授灵诀。适然自得，通交于仙真之间矣。宋元嘉末，因市药京邑，文帝味其风而邀之，先生不顾。及太初<br />
　　难作，人心骇疑，遂溯江南游，嗜匡阜之胜概，爰构精庐。澡雪风波之思，沐浴浩气，挹漱元精。宋明皇帝袭轩皇淳风，欲稽古化俗，虚诚致礼，至于再三。先生固称幽忧之疾，曾莫降眄。天子乃退斋筑馆，恭肃以迟之，不得已而莅焉。于是顺风问道，妙沃帝心。朝野识真之夫，若水奔壑，如风应虎，其谁能御之？先生拨雾开日，汰沙引金，指方以倒之。中人以上，皆自盈其分，司徒袁粲之流是也。既立崇虚馆，殳氏所宝经诀，并归于我焉。初先离山，有熊虎猿鸟之属，悲鸣拥路，出谷而止。及天子不豫，请事涂炭之斋。是夜卿云纷郁，翌日乃瘳。先时洞真之部，真伪混淆。先生刊而正之，泾渭乃判。故斋戒仪范至于今典式焉。桂阳王构逆暴，白骨遍野。先生具棺榇收而瘗之。其阴德密运，则无得而称也。迨元徽五年春正月，谓门人曰：“吾得还山，可整装。”众感讶，诏旨末从而有斯说。至三月二日，乃偃卧解带，肤体辉烁，目瞳映朗。但闻异香芬馥，满室而已。后三日，庐山诸徒共见先生霓旌霭然，还止旧宇，斯须不知所在，相与惊而异之。顾命盛以布囊，投所在崖谷。门人不忍，遂奉还庐山，时春秋七十二。所谓炼形幽壤，腾景太微者矣。有诏谥曰“简寂先生”，以故居为简寂馆，宗有道也。凡撰记论议，百有余篇，并行于代。门徒得道者，孙游岳、李果之最着称首。后孔德璋与果之书论先生云：先生道冠中都，化流东国。帝王禀其规，人灵宗其法。而委世潜化，游影上玄。微言既绝，大法将谢。法师禀神定之资，居入室之品，学悟之美，门徒所归。宜其整缉遗踪，提纲振纪，光先师之余化，纂妙道之遗风。可以导引末俗，开晓后途者矣。<br />
　　◎齐兴世馆主孙先生<br />
　　有吴裔子孙名游岳，字颖达，东阳人也。幼而恭，长而和。其静如渊，其气如春。甄汰九流，潜神希微。尝步赤松涧缙云堂，遂卜终焉之地。宋太初中，简寂先生至自庐岳，云游帝宅。先生乃抠衣而趋，嗣承奥旨，授三洞并所秘杨真人、许掾手迹。因茹术却粒，服谷仙丸，六十七年，颜彩轻润，精爽秀洁。暨简寂上宾，方旋旧室，捃摭道机，断核真假，与褚、章、朱，四君交密。齐永明二年，诏以代师，并任主兴世馆。于是搜奇之士，知袭教有宗，若凤萃于桐，万禽争赴矣。孔德璋、刘孝标等争结尘外之好。后频谢病归山，朝命未许。至永明七年五月内，以挥神托化，沐浴称疾，怡然而终。门徒弟子数百人，唯陶弘景入室焉。自恭事六载，义贯千祀，唯贵知真，故特蒙赏识。经法诰诀，悉相传授。方欲共营转炼，已集药石，将就治合，事故不遂。<br />

                    <br>
                        　　◎梁茅山贞白陶先生<br />
　　吴荆牧陶浚七代孙名弘景，字通明，丹阳秣陵人也。母初娠，梦日精在怀，并二天人降，手执金香炉。觉语左右曰：“当孕男子，非凡人也。然恐无后。”及生，标异。幼而聪识，成而博达。因读《神仙传》，便有乘云驭龙之志。年十七，与<br />
　　江斆、褚炫、刘俟为宋升明四友。仕齐，历数王侍读。皆总记室，笺疏精丽，为时所重师法。及清溪宫成，献颂。宣旨褒赞，兼欲刻石。王俭议之乃止。年二十余服道后，就兴世馆孙先生谘禀经法，精行道要，通幽洞微。转奉朝请，乃拜表解职，答诏优勤，赐与其厚。公卿祖之征虏亭，供帐之盛，咸云自齐以来，未有斯事。遂入茅山，又得杨、许真书。遂登岩告静，自称“华阳隐居”，书疏亦如此代名。特爱松风，庭院皆植之，每闻其响，便欣然为乐。至明帝时，欲迎往蒋山，恳辞得止。然敕命饷赉，常为烦剧，乃造三层楼栖止。身居其上，弟子居中，接宾于其下，令一小竖传授而已。潜光隐耀，内修秘密，深诚所诣，远属霞人，可谓感而遂通。身长七尺八寸。为性圆通谦谨，心如明镜，遇物斯应。少忧戚，无疾竞，灭喜怒，澹哀乐。有形于言迹者，是显事广物。深慕张良之为人，率任轻虚，飘飘然有云霞气。其所修为，皆自得于心，非傍识能及。尤长于诠正伪谬，地理历算。文不空发，成即为体用。造浑天仪，转之与天相会。其纂《真诰隐诀》、注老君等书二百余卷。至永元二年，深托向晦。及梁武帝革命，议国号未定。先生乃引诸谶记，梁是应运之符。又择郊禅日，灵验昭着，敕使入山，宣旨酬谢。帝既早与之游，自此之后，动静必报。先生既得秘诀，以为神丹可成。每苦无药，帝皆给之。又手敕谘迓，先生画两牛，一牛散放水草之间，一牛着金络头，有人执绳，以杖驱之。帝笑曰：“此人无所求，欲效曳尾龟，岂有可致之理。”或时有大事，无不前己奉陈，时人谓为“山中宰相”。以大通初，献刀二口，一名“喜胜”，二名“成胜”，为佳宝。梁帝《金楼子》云：“于隐士重陶贞白，于士大夫重周弘正。其于义理，情转无穷，真一时名士也。”先生常作诗云：“夷甫任散诞，平叔坐谈空，不意昭阳殿，化作单于宫。”其时人士竞<br />
　　谈玄理，不习武事。侯景之难，并如所言。大同二年告化时，年八十五。颜色不变，屈伸如常。屋中香气，积日不散。诏赠“中散大夫”，谥“贞白先生”。仍遣舍人监护丧（马枢《得道传》云：授蓬莱仙监），弟子数十人，唯王远知、陆逸冲称上足焉。<br />
　　◎唐茅山升真王先生<br />
　　琅琊王远知，陈扬州刺史昙首之子。外祖丁超，梁驾部郎中。其母因梦灵凤有娠，又闻腹中啼。宝志曰：“生子当为神仙宗伯也。”年七岁，日览万言，博总群书，心冥至道。年十五，入华阳事贞白先生，授三洞法。又从宗道先生臧矜，传诸秘诀。陈主召入重阳殿，特加礼敬，赏赉资送还茅山。先生乃于洞西北岭上，结靖室以居，研味玄秘。大建末，靖室中忽有一神人，醉卧呕吐。先生然香礼候。神人曰：“卿是得道之人，张法本亦甚有心。吾欲并将游天台山，石桥广阔可过得，彼多散仙人，又常降甘露，以器盛之，服一升可寿得五百岁。卿能去否？”先生便随出，上东岭，就法本。至山半，忽思未别二三弟子付嘱经书。背行三十步，回望神人，化为鹤飞去。隋晋王广镇杨州，王子相、柳顾言相续奉请。先生既至，斯须而须发变白。王惧而归之，少选复旧。王践祚，敕崔凤举谘迓。帝亲执弟子礼，敕城都起玉清玄坛以处之，仍令代王越师焉。高祖龙潜时，先生尝密告符命。秦王与房玄龄微服就谒，先生迎谓曰：“此中有圣人。”秦王因以实告。先生曰：“方作太平天子，愿自爱也。”秦王诣先生受三洞法。及登极，将加重位，<br />
　　固请归山。至贞观九年，敕润州于茅山置太平观，并度七人。降玺书曰：“朕昔在藩朝，早获问道，眷言风范，无忘寤寐。近览来奏，请归旧山。已有别敕，不违高志。所令置观，用表宿心。”先生浩气虚怀，语默一致，涵照如镜，应物无私。时有窦德玄，先经杨州，遇司命使者言其有重禄，以九九数当终命。德玄求哀于使者。云：“真人王法主是少室仙伯，检录人鬼之任。关奏天曹，无不即应。”德玄遂恳祈于先生。先生不得已，因与请命。使者报曰：“更延十三年。”至高宗朝，德玄为左相。捐馆舍之日，言皆如之。故举世呼先生为“法主”，又知已授仙职。后谓潘师正曰：“吾昨见仙格，以小时误损一童子吻，不得白日升天。署少室仙伯，将行在近。”翌日，沐浴加冠衣，焚香而寐。告化时年一百二十六岁。潘师正、徐道邈同得秘诀，为入室弟子。陈羽、王轨次之。其余各栖洞府，终身无替。高宗调露二年，赠太中大夫，谥曰“升玄先生”。乃敕置太平观，度满四十九人。天后嗣圣初，又赠金紫光禄大夫，改谥“升真先生”。明皇天宝中，敕李含光于太平观造影堂写真像，用旌仙迹焉。<br />
　　◎中岳体玄潘先生<br />
　　中岳道士，前有天师，次称潘先生。先生名师正，赵州赞皇人。少丧母，庐于墓侧，以至孝闻。先生真气内融，辉光外发，如隋珠荆玉，不假于饰而人自宝之。隋大业中入道，王仙伯尽以隐诀及得符箓相授。栖于太室逍遥谷，积二十年，但嚼松叶饮水而已。高宗皇帝每降銮辇，亲诣精庐，先生身不下堂，<br />
　　接手而已。及问所须，答言松树清泉，山中不乏。帝与武后共尊敬之，留连信宿而返。寻敕于所居造崇唐观，岭上别起精思院以处之。敕置奉天宫，令于逍遥谷口特开一门，号曰“仙游门”。复于苑北面置寻真门。太常奏仙乐，又以《祈仙》、《望仙》、《翘仙》为曲，皆谓先生名焉。前后赐诗五百首。先生每叹曰：“大丈夫业道，不能灭影云林，以烦世主，吾之过也。”遂欲东求蓬莱，孤舟入海。属帝敦笃斯道，祈叹愈加，踟蹰山隅，辍策未往。以永淳元年告化，时年八十九。帝追望不止，赠太中大夫，谥曰“体玄先生”。先生神标仙骨，雅似隐居。夫阶真韬冥，练景游化者，其有类乎？弟子十八人，并皆殊秀。然鸾姿凤态，眇映云松者，有韦法昭、司马子微、郭崇真，皆禀训瑶庭，密受琼室，专玉清之业，遗下仙之俦矣。时陈子昂又作颂云云。<br />
　　◎王屋山贞一司马先生<br />
　　后周琅琊公司马裔玄孙，名承祯，字子微，河内人也。少事体玄先生，传其符箓及辟谷、导引、服饵之术。体玄特相赏异，谓曰：“我自简寂传授正法，至汝六叶矣。”先生是后因浪游，远诣于天台山。武太后闻其名，召至都，降手诏赞美。及将还，敕李峤饯于洛桥之东。景云二年，睿宗令其兄子承祎，就山迎至京，入宫中问以阴阳数术。先生对曰：“《经》云：‘为道日损，损之又损之，以至于无为。’且目所见者，损之尚未能已，岂复攻乎异端，而增其智虑哉？”帝曰：“治身无为，则清高矣。治国无为，如何？”对曰：“国犹身也。老君<br />
　　曰，游心于澹，合气于漠，顺物自然而无私焉，而天下理。’《易》曰：‘大人与天地合其德。是知不言而信，不为而成。无为之旨，理国之道也。”帝叹曰：“广成之言，何以加此！”因固辞还山。乃赐宝琴一张及霞文帔。中朝词人赠诗者百余首。开元九年，明皇又遣使迎至京。帝亲受法箓。前后赏赐甚厚。十年，驾入都。先生又请归山。帝赋诗，于王屋山自选形胜，置坛宇以居之。先生因上言：“今五岳之神祠，皆是山林之神，非正真之神也。五岳皆有洞府，各有上清真人降任其职，请别立斋祠。”帝从其言，因置真君祠。其形像制度，皆请先生推按道经创为之焉。先生颇善篆、隶，写三体《道德经》，刊正文字，着五千三百八言，为真本。又撰《修真秘旨》，窥之者得其门矣。敕于先生所居置阳台观，帝自书额，并相续赐赉甚厚。至二十三年告化时八十九。制赠银青光禄大夫，谥曰“贞一先生”。又御制碑文。先生门徒甚众，唯李含光、焦静真得其道焉。静真虽禀女质，灵识自然，因精思间，有人导至方丈山，遇二仙女，谓曰：子欲为真官，可谒东华青童道君，受《三皇法》。请名氏，则贞一也。乃归而诣先生，亦欣然授之。<br />
　　◎茅山玄静李先生<br />
　　弘孝威者，晋陵人。家本纯儒，州里号“贞隐先生”。避敬宗皇帝讳，改为李氏。其子曰含光，年十三，辞家奉道。端视清霄，慈向蠢类；暗室之中，如对君亲。时人见之，情色皆敛。幼攻篆、隶，或有称过其父者，一闻此义，终身不书。后事贞一先生，云篆宝书，倾囊相付。既而目之曰：“真玉清之<br />
　　客也！”抱虚无而行功者，于道不穷；托幽阜而灭迹者，于德亦浅。承之自远，宜且救人。是引后学升堂禀玄训也。先生元气不散，瑶图虚映，达灵久矣。晦辉为常，动非用开，静非默闭。当吹万之会，若得一之初。应迹可名，常道不可名也。孕育至化，虚融物心，心一变至于学，学一变至于道。同淑气自来，得之不见。所以抠衣而进者，仰范元和，若秋芳之依层巘，夏潦之会通川也。先生忘情于身而慈于人，祯祥屡应，视同众象。士庶谘询，色受其意。常令章坛闭院，醮火择薪。精微诚敬，率皆类此。开元末，明皇礼请先生而问理化。对曰：“道德，君王师也。昔汉文行其言，仁寿天下。”次问金鼎，对曰：“道德，公也；轻举，公中私也。时见其私。圣人存教，若求生徇欲，乃似系风耳。”帝加“玄静”之号以尊之。无何，固以疾辞，东还句曲山。敕于其所居造紫阳观以居焉。自后天书继至，资奉相续，及公卿祈请，往来无虚月。卒使玄门之中，转见真操。持慈俭之宝，归羲皇之风。至矣哉，先生之教也！所撰《仙学传》，及《论三玄异同》，又着《真经》并《本草音义》，皆备载阙遗，穷颐精义矣。以大历四年冬十一月，顾谓入室弟子韦景昭、孟湛然曰：“吾将顺化。”神气怡然，若坐亡长往，时年八十七。灵云降室，芝草丛生，执简如常，和色不去。据《真经》，斯乃秉化自然，仙阶深妙者也。景昭授皋洞虚，洞虚授李方来，皆嗣德不坠。时柳识又颂先生云：“古有强名，元精希夷。黄帝遗之，先生得之。纵心而往，与一相随。真性所容，太元同规。日行仙路，不语到时。人言万龄，我见常姿。明皇仰止，征就京师。紫极徒贵，白云不知。遐方后学，来往怡怡。空有多门，真精自持。顺化而去，人焉能窥？玄科秘诀，本有冥期。”<br />
　　卷六三洞经教部<br />
　　◎三洞（并序）<br />
　　《道门大论》云：三洞者，洞言通也。通玄达妙，其统有三，故云三洞。第一《洞真》，第二《洞玄》，第三《洞神》。乃三景之玄旨，八会之灵章，凤篆龙书，金编玉字，修服者因兹入悟，研习者得以还源。故《玉经隐注》云：三洞经符，道之纲纪。《本际经》云：若有经文，具十二部，应三洞者，是名正法。《洞真》以不杂为义，《洞玄》以不滞为名，《洞神》以不测为用。故洞言通也。三洞上下，玄义相通。《洞真》者，灵秘不杂，故得名真。《洞玄》者，生天立地，功用不滞，故得名玄。《洞神》者，召制鬼神，其功不测，故得名神。此三法皆能通凡入圣，同契大乘，故得名洞也。<br />
　　然三洞所起，皆有本迹。《洞真》之教，以教主天宝君为迹，以混洞太无元高上玉皇之气为本。《洞玄》之教，以教主灵宝君为迹，以赤混太无元无上玉虚之气为本。洞神之教，以教主神宝君为迹，以冥寂玄通元无上玉虚之气为本也。又云：天地是玄义，虚是精义，神是无累之义。此既三洞垂法，从仙达圣，品级转迁之理也。谓修学之人，始入仙阶，登无累境，故初教名洞神神宝。其次智渐精胜，既进中境，故中教名洞玄<br />
　　灵宝。既登上境，智用无滞，故上教名洞真天宝也。通名宝君者，宝是可尊，君是群义，明为群生之所尊仰也。又《洞真法》天宝君住玉清境，《洞玄法》灵宝君住上清境，《洞神法》神宝君住太清境。此为三清妙境，乃三洞之根源，三宝之所立也。今明玉以无杂，就体而名玉清也。上以上登逐用，而名上清也。泰以通泰体事，故为太清也。又修道之人，初登仙域，智用通泰，渐升上境，终契真淳。故以三境三名，示其阶位之始也。通名三清者，言三清净土，无诸染秽。其中宫主，万绪千端，结气凝云，因机化现，不可穷也。<br />
　　又三洞之元，本同道气，道气惟一，应用分三。皆以诱俗修仙，从凡证道，皆渐差故别，有三名。其经题目：《洞神》即云洞神三皇，《洞玄》即云洞玄灵宝，《洞真》即杂题诸名，或言以教垂文，或以色声着体，并是难思知用，随方立名耳。<br />
　　原夫经教所出，按《业报经》、《应化经》并云：天尊曰：吾以道气，化育群方。从劫到劫，因时立化。吾以龙汉元年，号无形天尊，亦名天宝君。化在玉清境，说《洞真经》十二部，以教天中九圣，大乘之道也。《玉纬》云：《洞真》是天宝君所出，又云：以元始高上玉帝出《上清洞真之经》三百卷，《玉诀》九千篇，《符图》七千章，秘在九天之上，大有之宫。后传玉文付上相青童君，封于玉华宫。元景元年，又封一通于西城山中。又太帝君命榑桑太帝旸谷神王出《独立之诀》三十卷、《上经》三百卷行之于世。又襄城小童授轩辕黄帝《七元六纪飞步天纲》之经。汉元封元年，西王母、上元夫人同授汉武帝《灵飞六甲上清十二事》。又太元真人茅盈受西城王君所传玉佩金珰缠璇之经。又玄洲上卿苏林真人受涓子所传“三一”之法。又真人王褒，汉平帝时，西城王君所传上清宝经三十一卷，晋成帝时于汲郡传南岳魏夫人。夫人之子传茅山杨羲，羲<br />

                    <br>
                        　　传许迈，迈复师南海太守鲍靓，受上清诸经。迈弟谧、谧子玉斧，皆受《三天正法曲素凤文》。<br />
　　天尊曰：吾以延康元年，号无始天尊，亦名灵宝君，化在上清境，说洞玄经十二部，以教天中九真，中乘之道也。《玉纬》云：洞玄是灵宝君所出，高上大圣所传。按元始天王告西王母曰：太素紫微宫中，金格玉书灵宝文，真文篇目十二部妙经，合三十六帙。又《四极盟科》云：洞玄经万劫一出，今封一通于劳盛山。昔黄帝于峨嵋山诣天真皇人，请灵宝五芽之经。于青城山诣宁封真君，受灵宝龙蹻之经。又九天真王降于牧德之台，授帝喾灵宝天文。帝行之得道，遂封秘之于锺山。又夏禹于阳明洞天感太上，命绣衣使者降授灵宝五符以理水，檄召万神。后得道为太极紫庭真人。演出大、小劫经，中山神咒，八威召龙等经。今行于世矣。时太极真人徐来勒，与三真人以己卯年正月降天台山，传《灵宝经》以授葛玄。玄传郑思远，思远以灵宝及三洞诸经付玄从弟少传奚，奚付子护军悌，悌付子洪，洪即抱朴子也。又于马迹山诣思远告盟奉受。洪又于晋建元二年三月三日于罗浮山付弟子安海君、望世等。后从孙巢甫，晋隆安元年传道士任延庆、徐灵期，遂行于世。今所传者，即黄帝、帝喾、禹、葛玄所受者。十二部文未全降世。<br />
　　天尊曰：吾以赤明之年，号梵形天尊，亦名神宝君，化在太清境，说洞神经十二部，以教天中九仙，小乘之道也。《玉纬》云：洞神经是神宝君所出，西灵真人所传。此文在小有之天，玉府之中。《序目》曰：《小有三皇文》，本出《大有》，皆上古三皇所授之书，亦诸仙人所授，以藏名山。昔黄帝东到青丘，过风山，见紫府真人，受《三皇内文》。又黄卢子、西岳公皆受禁虎豹之术。真人介象受乘虎之符。《八威使者受策虎豹文》。又鲍靓于晋惠帝永康年中，于嵩山刘君石室，清斋<br />
　　思道，忽有刻石《三皇天文》出于石壁。靓以绢四百尺告玄而受。后授葛洪。又壶公授费长房，亦有洞神之文。石室所得，与今《三皇文》小异。陆修静先生得之，传孙游岳。游岳传陶隐居。其天中十二部经，未尽出世。今传者是黄帝、黄卢子、西岳公、鲍靓、抱朴子所授者也。三洞既降，遂有大、小、中乘，初、中、后法三种分别，以教于世。夫三洞者，盖是一乘之妙旨，三景之玄言。了达则上圣可登，晓悟则高真斯陟。龙章凤篆，显至理之良诠；玉简金书，引还元之要术。故《玉经隐注》云：三洞经符，道之纲纪；太虚之玄宗，上真之首经矣。岂中仙之所闻哉？《正一经》又云：三洞妙法，兼而该之，一乘道也。<br />
　　◎三洞品格<br />
　　《八素真经》云：太上之道有三；上真之道有七；中真之道有六；下真之道有八。今出如左：<br />
　　《玉清隐书》<br />
　　《神虎大符》<br />
　　《金虎真符》<br />
　　右是太上之道。行此真道，得为太上之真位，为上真玉皇君也。<br />
　　《太上郁仪奔日文》<br />
　　《太上结岔奔月章》<br />
　　《太上八素奔晨隐书》<br />
　　《太微帝君飞行天纲上经》<br />
　　《高上大洞真经三十九章》<br />
　　《金阙灵书紫文上经》<br />
　　《黄老八道九真中经》<br />
　　右上真之道。总而行之其道，则为上清上元真人。<br />
　　《太丹隐书朝真上经玉帝神符》<br />
　　《三天正法凤真之文九真升玄文》<br />
　　《三元布经四真之章太上金策》<br />
　　《方诸洞房玉字上经六甲灵飞符》<br />
　　《灵宝秘符三皇内文天文大字》<br />
　　《青要紫书曲素诀词三五顺行经》<br />
　　右中真之道。总而行之，则为上清中道真人。<br />
　　《上清九化十变三九素语》<br />
　　《丹景道精隐地八术》<br />
　　《天关三图玄皇玉书》<br />
　　《神州七变七转洞经》<br />
　　《紫度中方石精玉马水母经》<br />
　　《绛绿黄道玉目龙书众文》<br />
　　《素奏中章五行秘符》<br />
　　《五帝玉女上元五书》<br />
　　右下真之道。总而行之，则为上清下元真人也。<br />
　　元始天王告西王母曰：太上紫微宫中，金格玉书，灵宝真文篇目有十部妙经，合三十六卷，是灵宝君所出，高上大圣所撰。具如灵宝疏释，有二十一卷已现于世，十五卷未出。孟法师云：高玄大法师夏禹师仙公所撰十卷，及《修行要用》五卷，足为三十六，合为六卷，即今世所行。其后分有内教十卷，即是升玄之文，亦世所行也。按《太玄都四极盟科》曰：洞玄经万劫一出，今封一通于太山，一通于劳盛山。元始天王告西王<br />
　　母云：太上紫微金格玉书灵宝真文十部妙经，太上所秘，不尽传世。王母所得，讵已极源；五岳所藏，亦多不备。龟山西室，王屋南洞，天经备足。昔黄帝登峨嵋山，诣天真皇人请受此法，驾龙升玄。帝喾之时，九天真王驾九龙之舆，降牧德之台，授帝喾此法。帝后封之于锺山。夏禹所感之书出见，有异今略序者。按《真一自然经》云：太极真人夏禹，通圣达真。太上命钞出灵宝自然经，分别有大、小劫品经、《栖山神咒八威召龙神经》云：小劫至时，必脱大水焉。又云：徐来勒等三真，以己卯年正月一日日中时，于会稽上虞山传仙公葛玄。玄字孝先。后于天台山传郑思远、竺法兰、释道微。道微传吴主孙权等。仙公升化，令以所得三洞真经，一通传弟子；一通藏名山；一通付家门子孙，与从弟少传奚。奚子护军悌，悌子洪。洪又于马迹山诣思远，盟而授之。洪号曰“抱朴子”。抱朴以建元六年三月三日于罗浮山，隆安之末传道士任延庆、徐灵期之徒。相传于世，于今不绝。《玉纬》云：昔元始天王以开皇元年七月七日丙午中时，三天玉童传皇上先生教曰：若白简青箓之人，自然得乎此法。又虚无先生传于唐尧，后圣帝君命小有天王撰集宣行。青童君云：自唐尧之后，得上文者乃七千人。此飞龙玄升，或沦化潜引，不可具记。得道者皆藏文五岳。经内明三劫化主，及开皇劫，以此妙经生天立地。大圣应于始青之中，号元始天尊，或太上道君。人天化主，此如三宝科释，今不具详。《玉经隐注》云：《三皇天文》、或云《洞神》、或云《洞仙》、或云《太上玉策》。洞仙者，明此教法能通行者登太清仙，故曰洞仙也。玉策者，是策进之名，亦是扶持之目，谓策勤行者，扶持使仙也。《三皇文》者，《洞神》第十四云：第一《天皇文内字》。字者，志也。明天使人仰观上文，心识觉悟，内志习勤，外不炫耀。第二《地皇内记书文》。文者，<br />
　　明也。内学志明，记正无惑，舒以广济，缘明至极也。第三《人皇文》。文者，明也。人能俯察地理，法地则天，定内安外，普度无穷，同归玄门，由学所得。此并经释也。又称《三皇经》者，谓三皇各受，隔世禀行。又八帝之经，亦是随方为化。犹如灵宝一文，五帝分宝，即为五帝文。鲍南海《序目》云：上古初以授于三皇，名之《三皇文》也。《洞神》第六又云：仙人曰：皇文乃是三皇已前，鸟迹之始大章者也。第三又云：皇文帝书，皆出自然，虚无空中，结气成字。又云：本源无异矣。至于三皇，各受一部，分为三元，三才之道也。第十三卷云：三元八会，自然成文。方丈悬空，字字各现。第十四云：得失由人，此文不灭；圣真宝之，镇太极宫中也。<br />
　　《序目》云：《小有三皇文》本出《大有》，皆上古三皇所受之书也。《天皇》一卷，《地皇》一卷，《人皇》一卷，凡三卷，皆上古三皇时所授之书也。作字似符文，又似篆文，又似古书。各有字数。神宝君所出，西灵真人所撰。此文在小有之天，玉府之中。诸仙人授之，以藏诸名山石室，皆不具足，唯蜀郡峨嵋山具有此文。昔仙人智琼以《皇文》二卷，见义起不能解，遂还之。王公以帛公精勤所得，传之贤达，宣行至今。《大字序说》十四篇，是天文次第之诀。《小有经下记》所载十一卷，推部本经，分别仪式，合一十四卷。今孟先生所录者，是其山中所传，犹十一卷。此二本并行于世。抱朴子云：昔黄帝东到青丘，过风山，见紫府先生，受《三皇内文》。晋时鲍靓学道于嵩高，以惠帝永康二年于刘君石室清斋，忽有《三皇文》刊石成字，乃依经以四百尺绢告玄而受。后亦授葛洪。按《三皇经序》云：鲍君所得石室之文，与世不同，洪或兼受也。陆先生时所得初传弟子孙游岳，有四卷而已。孙后传陶先生。先生分析支流，稍至十一卷耳，即山中所传者是。《命召咒文<br />
　　》云：三皇治世，各受一卷以理天下。有急，皆召天地鬼神敕使之，号曰《三坟》。后有八帝，次三皇而治。人各授一卷，凡八卷，号曰“八索”。八帝之治，邪鬼逆窜。黄帝述以断邪恶。<br />
　　◎七部（并序）<br />
　　夫七部者，盖乃总道化之教方，统玄门之正典，包罗群艺，综括众文。六综之辩莫阶，五时之说非拟。睹斯法海，靡不成真；涉此慈波，咸皆舍伪者也。<br />
　　七部者，今因《正一经》次；一者洞神部、二者洞玄部、三者洞真部、四者太清部、五者太平部、六者太玄部、七者正一部，前之三部，已如三洞义释。今释后四：言太清者，孟法师云：大道，气之所结，清虚体大，故曰太清，以境目经也。今谓此经是从所辅之境得名，何者？此经既辅洞神，洞境是太清故也。亦未必示者，此经既明金丹之术，服御之者远升太清，故言太清也。太平者，太言极太，平谓和平。明六合太通为一，正平之气斯行，故《太平经》云：今平气行矣。平亦是安。又云：欲复古太平之法，先安中气也。又云：三五气和，日月常光明，乃为太平。《尔雅》云：明，成也。此亦可训明。言明君治世，成济品物，为太平也。或有解云三阶正为太平。或有解云景星现曰太平。此并一事为释耳。今明此经现世，能使六合同风，万邦共轨，君明物度，可谓太平也。太玄者，孟法师云是太玄都也。今为老君既隐太平之乡，亦未详此是何所，必非摄迹还本，遣之又遣，玄之又玄，寄名太玄耶？此经名太玄<br />
　　者，当是崇玄之致，以玄为太，故曰太玄也。若言起自玄都，不无此义。但七部皆尔，非独此文也。正一者，《盟威经》云：正以治邪，一以统万。又言：法文者，法以合离，文以分理。此言众生离本，所以言离，故下文云：反离还本，合真舍伪，由法乃成。言“统万”者，总摄一切，令得还真，故下文云：一切学士，觉悟少欲，欲少近乎道宗，宗道在乎戒也。《治邪文》云，众生根粗，去道赊邈。大道慈悲，立法训治，趣令心开，两半成一，一成无败，与常道合真。故曰“正一法文”也。通言“部”者，以部别为义。三部通名“太”，正一独称“正”者，以三部辅于三洞大法，故言“太”。正一既遍陈三乘，简异邪道，故称为“正”也。<br />
　　◎四辅<br />
　　○第一太清者太一为宗<br />
　　《老君演说建丰经》云：微妙之旨，出于太清。《天老秘谶经》云：生道实妙，人不释诚；释诚不倦，升太清也。《九君申明道要》云：《太清中经》，元始出来；出于老君，传付元君、九皇真人，祖习不绝，皆开此君也。《正一经》云：《太清金液天文地理》之经四十六卷。此经所明，多是金丹之要。又着纬候之仪，今不详辩。按黑录所明，即汉安元年，太上以此经四十六卷付于天师，因此至今也。<br />
　　○第二太平者三一为宗<br />
　　《老君所说》甲部第一云：学士习用其书，寻得其根；根之本宗，三一为主。《玉纬》云：太平者，六合共行正道之号也。今宛利世界九州八十一域，摆除六天，上问神人，详说古道，家国安宁，长居庆乐。丁部第四云：欲知吾道大效，付贤明道德之君，使其按用之，立与天地乃响应，是其大明效证验也。甲部第一又云：诵吾书，灾害不起，此古贤圣所以候得失之文也。又云书有三等：一曰神道书，二曰核事文，三曰浮华记。神道书者，精一不离，实守本根，与阴阳合，与神同门。核事文者，核事异同，疑误不失。浮华记者，离本已远，错乱不可常用，时时可记，故名浮华记也。又云：澄清大乱，功高德正，故号太平。若此法流行，即是太平之时。故此《经》云应感而现，事已即藏。又云：圣主为治，谨用兹文；凡君在位，轻忽斯典。然其卷数，或有不同。今甲乙十部合一百七十卷，今世所行。按《正一经》云，有《太平洞极》之经一百四十四卷。今此经流亡殆将欲尽。此之二经，并是盛明治道，及证果修因，禁忌众术等也。若是一百四十卷《洞极经》者，按《正一经》，此汉安元年太上亲授天师，流传兹目。若是甲乙十部者，按《百八十戒》云，是周赪王时，老君于蜀郡临邛县授于琅琊于吉，尔来又隐。近人相传云：海嵎山石函内有此经。自宋梁以来，求者不得。或往取之，每值风雨瞑暗，雷电激扬。至陈祚开基，又屡取不得。每至山所，风雨如故。至宣帝立，帝好道术，乃命太平周法师，讳智响往取此经。法师挺素清高，良难可序。受请至山，清斋七日，将就取经。未展之顷，朝云暗野，晓雾昏山。师拜礼进趋，天光开朗。乃命从人数十，齐心运力，前跪取函，函遂不得开。法师敛气开之，乃见此经，<br />
　　请还台邑。帝乃具礼迎接，安于至真观供养。经放大光明，倾国人民并皆瞻仰。帝命法师于至真观开敷讲说，利安天下，时称太平。自此以来，其文盛矣。帝因法师得此经，故号法师为太平法师，即藏靖法师之禀业也。<br />
　　○第三太玄者重玄为宗<br />
　　《老君所说故经》云：玄玄至道宗。然其卷数，亦有不同。《正一经》云：《太玄道经》二百七十卷。今《玉纬》所撰，止有一百三十五卷。又非尽是本经，余者不见。当时运会未行，然此经所明，大略以玄为致，故《太玄经》云：无无曰道，义极玄玄。乐真人云：《道德五千文》，兹境之经也。旧云《道德经》有三卷。《玉纬》云：其中经珍秘，部入太清。亦未详此解。按《西升序》云：列以二篇，乃河滨授于汉文。又云：《素书》二卷，尹喜所受，凡得五卷。既说有三时，玄靖法师开为三部，宗致《道德》二卷，是先说以道德为体，其致则总，以其文内无的对扬之旨故也。《西升》次说以无欲为体，故云当持上慧，源妙真一。后说既盛明真一，故以真一为体。其源流者，所授尹生五卷，由渐甚多，今不更说。通诸一部者，按《正一经》云：太上亲授天师《太玄经》，有二百七十卷。推检是汉安元年七月得是经。尔来传世，乃至今日。但其零落阙遗，亦是运还天府耳。<br />

                    <br>
                        　　○第四正一者真一为宗<br />
　　《太上所说正一经》，天师自云：我受于太上老君，教以正一新出道法。谓之新者，物厌故旧，盛新新出，名异实同。<br />
　　学正除邪，仍用旧文，承先经教，无所改造，亦教人学仙，皆用上古之法。王长虑后改易法师，故撰传录文，名为《正一新出仪》。故天师云：后世男女，必改吾法。贪财爱色，不施散一切。汝曹重檐地狱为家，宜各慎之！《正一经》云：《正一法文》一百卷，今孟法师录亦一百卷，凡为十帙。未知并是此经不耳。斯经所明，总述三乘之用。故此经云：《正一》遍陈三乘。王长所撰《新出之仪》四十卷，但未有次第。长既随师升玄，于时多承口诀，秖录为卷名，未诠次第也。其源流者，《玉纬》云：昔元始天王以开皇元年七月七日丙午中时，使玉童传皇上先生白简青箓之文，自然得乎此法。虚无先生传于唐尧，又后圣帝君命小有天王撰集宣行。青童云：自尔之后，得此文者乃七千人。皆飞龙玄升，或沦化潜引，不可具记。得道者藏文五岳，精思积感，先得此文。此文极妙，得之随缘。文来或出河洛，或戒经方，依因结果也。汉末有天师张道陵，精思西山，太上亲降，汉安元年五月一日，授以三天正法，命为天师；又授正一科术要道法文。其年七月七日，又授《正一盟威妙经》、三业六通之诀，重为三天法师正一真人。按《正一经治化品》云：《正目经》九百三十卷，符图七十卷，合千卷。付天师《正一》百卷即在其内。后会教重，自当具显道本。《尊卑经》云：真经要妙，其文无双，三十六万四千正言无数，不离正一。演气布化，《五千》为宗，真精要妙，三洞为最也。然此法虽复久远，论其所盛，起自汉朝。天师既升天后，以此法降与子孙、弟子、嗣师、系师，及诸天人一切内外至信者，修行传习。屡有传道之人，今不具载。此文因此行矣。谨按《正一经图科戒品》云：太清经辅洞神部金丹以下仙业；太平经辅洞玄部，甲乙十部以下真业；太玄辅洞真部，《五千文》以下圣业。《正一法文》宗道德，崇三洞，遍陈三乘。《<br />
　　太平经》云：辅者，父也。今言三太辅三洞者，取其事用相资，成生观解，若父之能生也。众生钝劣，闻深教不解，更须开说翼成，方能显悟，即是扶替之义也。<br />
　　◎十二部<br />
　　夫十二部经者，盖是通三乘之妙训，贯七部之鸿规；寻之者知真，玩之者悟理；实出生死之津梁，入大道之途径。故《正一经》云：三乘所修，各十二部。<br />
　　夫十二部道义，通于三乘。今就中乘为释，余例可知。十二者：第一本文，第二神符，第三玉诀，第四灵图，第五谱录，第六戒律，第七威仪，第八方法，第九众术，第十记传，第十一赞颂，第十二表奏。言本文者，即三元八会之书，长行元起之说，其例是也。紫微夫人云：三元八会之书，太极高真所有。本者，始也，根也。是经教之始，文字之根。又为得理之元，万法之本。文者，分也，理也。既能分辨二仪，又能分别法相。既能理于万事，又能表诠至理。如木有文，亦名为理也。不名真文者，十二义通三乘真文教主中，洞非通义也。神符者，即龙章凤篆之文，灵迹符书之字是也。神，则不测为义；符，以符契为名。谓此灵迹，神用无方，利益众生，信若符契。玉诀者，如河上释柱下之文，玉诀玉诀：对奥秘经文的阐幽释难。解金书之例是也。玉名无染，诀语不疑。谓决定了知，更无疑染。灵图者，如含景五帝之像，图局三一之形，其例是也。灵，妙也；图，度也。谓度写妙形，传流下世。谱录者，如生神所述三君，立本所陈五帝，其例是也。谱，绪也；录，记也。绪<br />
　　记圣人以为教法，亦是绪其元起，使物录持也。戒律者，如六情、十恶之例是也。戒者，解也，界也，止也。能解众恶之缚，能分善恶之界，防止诸恶也。律者，率也，直也，栗也。率计罪愆，直而不枉，使惧栗也。威仪者，如斋法典戒，请经轨仪之例是也。威是俨嶷可畏，仪是轨式所宜，亦是曲从物宜，为威法也。方法者，如存三守一，制魄拘魂之例是也。方者，方所；法者，节度修行。治身有方所节度也。众术者，如变丹炼石，化形隐景之例是也。众，多也；术，道也。为趣至极之初道也。记传者，如道君本业，皇人往行之例是也。记、志也；传，传也。谓记至本业，传示学人。赞颂者，如《五真新颂》、《九天旧章》之例是也。赞以表事，颂以歌德，故《诗》云：颂者，美盛德之形容。亦曰偈。偈，憩也。以四字，五字为憩息也。表奏者，如六斋启愿，三会谒请之例是也。表，明也；奏，凑也。谓表心事，上共凑大道。通言部者，以部类为义，亦以部别为名。谓别其义类以相从也。无方释义，十二互通，从通制别，意如前释。然十二部内，唯本文有通相、别相，以十二部皆是文字为得理之本，通名为本文。本文犹是经之异名。十二部既通名为经，是通相本文也。于通相文内，则出一部是五篇真文，有生天立地之能，是一切法本，为别相本文也。不可言十二部皆是玉诀，别出一部是别相玉诀也。余部例然。又有长行为偈本称本文者。余二乘经望此可知。本文是生法之本，数自居前。既生之后，即须扶养，故次辩神符。八会云篆，三元玉字，若不谙炼，岂能致益？故须玉诀，释其理事也。众生暗钝，直闻声教，不能悟解，故立图像，助以表明。圣功既显，若不祖宗物情，容言假伪，故须其谱录也。此之五条，生物义定，将欲辅成，必须鉴戒，恶法文弊，宜前防止，故有戒律。既舍俗入道，出家簉于师宝，须善容仪，故次明威仪也。又前<br />
　　乃防恶，宿罪未除，故须修斋轨仪，悔已生恶也。仪容既善，宿根已净，须进学方术，理期登真要。假道术之妙，显乎记传，论圣习学，以次相从也。亦是学功既着，名传竹帛，故次记传。始自生物，终乎行成，皆可嘉称，故次有赞颂。又前言诸教，多是长行散说。今论赞颂，即是句偈。结辞既切，功满德成，故须表申灵府，如斋讫言功之例，故终乎表奏也。又前十一部，明出世之行；后之表奏，祛世间之灾。如三元涂炭，子午请命之流，皆关表也。<br />
　　◎三十六部<br />
　　三乘之中，乘各有十二部，故合成三十六部也。论其相摄者，一往大乘具有三十六部，中乘具有二十四部，小乘唯十二部。何者？以大得兼小故也。又大乘得学小，为遍行也。小不得兼学大，故止十二。中乘可知。此远论界内化门意也。再论三洞，即是会前三乘入此一乘，故三洞、大乘唯一耳。而又约三洞开三乘者，此欲示一乘之内，无所不包。又云有二经不同：一者，太玄部《老君自然斋仪》云：经有三条：一曰天经，天真所修；二曰地经，洞天所习；三曰人经，世间所行三景之法。相通而成一，曰三乘。三乘之用，各有十二部，交会相通，总曰三十六部。十二条：一曰无为，二曰有为，三曰无为而有为，四曰有为而无为，五曰续爱，六曰断爱，七曰不断不续，八曰分段，九曰无断，十曰知微，十一曰知彰，十二曰适用。当境而曰十二部。隐显兼施则有七十二部。今谓此文所出前之三经，自可是教。后之十二，意在行也。二者，正一所明十二<br />
　　者：一者心迹俱无为，二者心无为迹有为，三者心有为迹无为，四者舍家处人间，五者携家入川泽，六者出世与人隔绝，七者与世和光同尘，八者断欲斯断，九者不断而断，十者游空中，十一者在地下，十二者住天上。三乘皆有十二，故成三十六部也。释此文意，已在位业义科。但此两经名味不同者，亦当教义自是一途之说耳。太玄所出，多据于心；正一所明，通论心迹。但太玄十二中第八一事言分段，考事涉迹，又不显十二部经科。<br />
　　卷七三洞经教部本文<br />
　　◎说三元八会六书之法<br />
　　《道门大论》曰：一者阴阳初分，有三元五德八会之气，以成飞天之书，后撰为八龙云篆明光之章。陆先生解三才，谓之三元。三元既立,五行咸具。以五行为五位,三五和合,谓之八会,为众书之文。又有八龙云篆明光之章,自然飞玄之气，结空成文字，方一丈，肇于诸天之内，生立一切也。按《真诰》紫微夫人说，三元八会之书、建文章之祖，八龙云篆是根宗所起，有书之始也。又云八会是三才五行，形在既判之后。《赤书》云：《灵宝赤书》五篇真文，出于元始之先。即此而论，三元应非三才，五德应非五行也。此正应是三宝丈人之三气，三气自有五德耳。故《九天生神章》云：天地万化，自非三元所育，九气所导，莫能生也。又曰：三气为天之尊，九气为万物之根。故知此三元在天地未开，三才未生之前也。宋法师解八会，只是三气五德。三元者：一曰混洞太无元，高上玉皇之气；二曰赤混太无元，无上玉虚之气；三曰冥寂玄通元，无上玉虚之气。五德者，即三元所有。三五会即阴阳和。阴有少阴、太阴，阳有少阳、太阳，就和中之和，为五德也。篆者，撰也。撰集云书，谓之云篆。此即三元八会之文。八龙云篆之章，皆<br />
　　是天书，三元八会之例是也。云篆明光，则五符五胜之例是也。八会本文，凡一千一百九字。其篇真文合六百六十八字。是三才之元根，生立天地，开化人、神、万物之由。故云有天道、地道、神道、人道、此之谓也。《玉诀》云：修用此法五篇，皆分字数，各有四条。<br />
　　一者主召九天上帝校神仙图箓，求仙致真之法；二者主召天宿星官正天分度，保国宁民之道；三者摄制酆都六天之气；四者敕命水帝制召龙鸟也。其诸天内音，一天有八字，三十二天合二百五十六字。论诸天度数期会、大圣真仙名讳位号、所治官府台城处所、神仙变化升降品次、众魔种类、八鬼生死转轮因缘。其十三字是五方元精名号、服御求仙、练神化形、白日腾空之法。馀一百二十二字阙元音解。<br />
　　二者演八会为龙凤之文，谓之龙书。此下皆玄圣所述，以写天文也。<br />
　　三者轩辕之时，仓颉傍龙凤之势，采鸟迹为古文，以代结绳，即古体也。<br />
　　四者周时史籀，变古文为大篆。<br />
　　五者秦时程邈，变大篆为小篆。<br />
　　六者秦后盱阳，变小篆为隶书。又云汉谓隶书曰佐书，或言程邈狱中所造，出于徒隶，故以隶为名。此即为六书也。<br />
　　◎云篆<br />
　　又有云篆明光之章，为顺形梵书。文别为六十四种，播于三十六天。今经书相传，皆以隶字解天书，相杂而行也。<br />
　　◎八体六书六文<br />
　　一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。王莽时，使司徒甄丰校定文字，复有六书：一曰古文，孔子壁中书；二曰奇字，古文异书；三曰篆书；四曰佐书，即隶书；五曰缪篆，所以摹印；六曰鸟篆，翻言也。仓颉始书，已应有笔。《诗》云“彤管”，则是笔也。而言蒙恬造笔者，盖恬为秦将，三世有名，制削笔精，能独擅名也。汉和帝时，蔡伦始造纸，尔前唯书简牒。牒者，诠牒语事也；简者，在简而不繁也。但知本是天书金简，余地书已下八体六文，皆从真出外，学者自更详之。又未知何时书于此经，在纸作卷。今谓劫初已自有笔。太真所书，何言无也？及以八体六文等耶？以天尊造化，具一切法也。后人承用，自有前后耳。六文：一曰象形，日月是也；二曰指事，上下是也；三曰形声，河海是也；四曰会意，武信是也；五曰转注，考老是也；六曰假借，令长是也。<br />
　　◎符字<br />
　　一切万物，莫不以精气为用。故二仪三景，皆以精气行乎其中。万物既有，亦以精气行乎其中也。是则五行六物，莫不有精气者也。以道之精气布之简墨，会物之精气以却邪伪，辅<br />
　　助正真；召会群灵，制御生死；保持劫运，安镇五方。然此符本于结空太真，仰写天文，分置方位，区别图象符书之异。符者，通取云物星辰之势；书者，别析音句铨量之旨；图者，画取灵变之状。然符中有书，参似图象；书中有图，形声并用。故有八体六文，更相发显。<br />
　　◎八显<br />
　　八显者，一曰天书，八会是也；二曰神书，云篆是也；三曰地书，龙凤之象也；四曰内书，龟龙鱼鸟所吐者也；五曰外书，鳞甲毛羽所载也；六曰鬼书，杂体微昧，非人所解者也；七曰中夏书，草艺云篆是也；八曰戎夷书，类于昆虫者也。此六文八体，或今字同古，或古字同今，符彩交加，共成一法，合为一用，故同异无定也。此依宋法师所说，未见正文。而三洞经中符有字者，如《古文尚书》中有古字，与今同者耳。<br />
　　◎玉字诀<br />
　　太上道君于南丹洞阳上馆，为学士王龙赐说此灵文玉字之诀，但未知定是何世所注，学者寻之。又说诸修行符醮五方思存禳灾等法，然正是解诀八会之文，而就本文理中复明理，如解真文中更明感通之理。《定志经》又云：出思微之义，事中复有事，如玉诀中复明传经及盟授威仪之事。然诸经中凡有解<br />
　　诀，皆通谓之玉诀也。<br />
　　◎皇文帝书<br />
　　《三皇经》云：皇文帝书，皆出自然虚无空中，结气成字。无祖无先，无穷无极，随运隐见，绵绵常存。<br />
　　◎天书<br />
　　《诸天内音经》云：忽有天书，字方一丈，自然见空。其上文彩焕烂，八角垂芒，精光乱眼，不可得看。天真皇人曰：斯文尊妙，不譬于常，是故开《大有》之始，而闭天光明，以宝其道而尊其文。其字宛奥，非凡书之体，盖贵其妙象而隐其至真也。<br />

                    <br>
                        　　◎龙章<br />
　　《灵宝经》云：赤明开图，运度自然；元始安镇，敷落五篇；赤书玉字，八威龙文；保制劫运，使天长存。此之龙章也。<br />
　　◎凤文<br />
　　《紫凤赤书经》云：此经旧文藏在太上六合紫房之内，有六头师子巨兽夹墙，玉童玉女侍卫凤文。<br />
　　◎玉牒金书<br />
　　《三元布经》：皆刻金丹之书，盛以自然云锦之囊，封以三元宝神之章，藏于九天之上大有之宫。谓之玉牒金书。又云：以紫玉为简，生金为文；编以金缕，缠以青丝。《太上太真科》云：玉牒金书，七宝为简，又名紫简。<br />
　　◎石字<br />
　　《本行经》云：道言昔禅黎世界，队王有女，字絓音。生仍不言，年至十四。王怪之焉。乃弃女于南浮长桑之阿、空山之中。女行山周匝，忽与神人会于丹陵之舍、柏林之下。神执絓音右手，题赤石之上。语絓音曰：“汝虽不能言，可忆此也。”天为其感，愍其疾，遣朱宫灵童，下教絓音治身之术，授其赤书八字。絓音于是能言。《灵宝玉诀经》云：道告阿丘曾曰<br />
　　：“汝前生与南极尊神同在禅黎世界，于丹陵之舍、柏林之下，同发道意。尔时南极姓皇，字度明，执汝右手，俱题赤石，以记姓名南宫。即书汝笔迹题于南轩。今犹尚在，石字亦存。汝忆之不？”丘曾心悟，举目即见南极所主南壁刻书云：太甲岁七月一日，皇度明王、阿丘曾同于丹陵柏林下发愿。合二十三字，字甚分明。<br />
　　◎题素<br />
　　《五符经》云：《五符》一通，书以南和之缯；（南和，赤色缯也。）封以金英之函；印以玄都之章；付震水洞玄之君。《仙公请问经》云：《道德上下经》及《洞真玄经》、《三皇天文》、《上清众篇咏》等，皆是太上所撰而为文，书于南和之缯，故曰题素也。<br />
　　◎玉字<br />
　　《内音玉字经》云：天真皇人曰：《诸天内音》，自然玉字，字方一丈，自然而见空玄之上，八角垂芒，精光乱眼。灵书八会，字无正形。其趣宛奥，难可寻详。皆诸天之中大梵隐语，结飞玄之气，合和五方之音，生于元始之上，出于空洞之中，随运开度，普成天地之功。<br />
　　天尊命天真皇人注解其正音，使皇道清畅，泽被十方。皇<br />
　　人不敢违命，按笔注解之曰：形魂顿丧，率我所见，聊注其文。五合之义，其道足以开度天人也。和合五方无量之音，以成《诸天内音》，故曰五合之义也。<br />
　　◎文生东<br />
　　《太平经》云：文者，生于东，明于南，故天文生东北，故书出东北，而天见其象。虎有文章家在寅，龙有文章家在辰。文者生于东，盛于南。是知真文初出在东北也。<br />
　　◎玉箓<br />
　　《玉清隐书》：有帝简金书玄玉箓籍，可以传《玄羽玉经》也。又云自非帝图玉箓者，不得闻见上皇玉慧玉清之隐书，金玄隐玄之羽经也。<br />
　　◎玉篇<br />
　　《众篇序》云：元始命太真按笔，玉妃拂筵，铸金为简，刻书玉篇。五老掌箓，秘于九灵仙都之宫，云蕴而授葛仙公之经也。<br />
　　◎玉札<br />
　　《金根经》云：太上大道君以《大洞真经》付上相青童君，掌箓于东华青宫，使传后圣应为真人者。此金简玉札，出自太上灵都之宫，刻玉为之。<br />
　　◎丹书墨箓<br />
　　《太真科》云：丹简者，乃朱漆之简，明火主阳也。墨箓者，以墨书文，明水主阴也。人学长生，遵之不死，故名丹简墨箓，秘不妄传。<br />
　　◎玉策天皇手执飞仙玉策，人皇手执上皇保命玉策，地皇手执元皇定箓玉策。<br />
　　◎福连之书<br />
　　《三十九章经》曰：太上有琼羽之门，合延为胎命之王，玄一为三气之尊，元老为上帝之宾，并扶兆身，神台刊名于福连之简。又曰：太上金简玉札为福连之书。<br />
　　◎琅虬琼文<br />
　　《飞行羽经》云：金书玉箓，乃琅虬琼文也。<br />
　　◎白银之编<br />
　　《金房度命经》云：太常灵神都宫中，有金房度命回年之诀。皆铸金为简，刻白银之编，紫笔书编也。<br />
　　◎赤书<br />
　　《玉诀经》云：元始赤书五篇真文，置以五帝，导以阴阳，转轮九天之纽，运明五星之光也。<br />
　　◎火炼真文<br />
　　《本相经》曰：吾昔赤明元年，与高上大圣玉帝于此土中炼其真文，以火莹发字形。尔时真文火漏余处，气生化为七宝林，是以枝叶成紫书，金地银镂玉文其中，及诸龙禽猛兽一切神虫，常食林露，真气入身，命皆得长寿，三千万劫。当终之后，皆转化为飞仙，从道不辍，亦得正真无为之道。<br />
　　◎金壶墨汁字<br />
　　《圣纪》云：浮提国献善书二人，乍老乍少，隐形则出影，闻声则藏形。时出金壶四寸，上有五龙之检，封以青泥。壶中有黑汁若淳漆，洒木石皆成篆隶科斗之字，记造化人伦之始。老君撰《道经》垂十万言，皆写以玉牒，编以金绳，贮以玉函。及金壶汁尽，浮提二人乃欲刳心沥血，以代墨焉。<br />
　　◎琼札<br />
　　《玉清隐书金虎符》云：《郁仪赤文》，招日同舆；《结璘黄章》，与月共居。《上清消魔经》：启洞门于希林，寻灵迹于丹穴。发元天之朱匮，望上清之琼札。玄书既刻于玉章，绛名始刊于灵阙。四遇三元于玄宫，六造五老于灵室。<br />
　　◎紫字<br />
　　《八素经》云：《八素真经》玄文，生于太空之内，见于西龟之山，玄圃之上，积石之阴。《八素高玄羽章》，灵文郁乎洞标，紫字焕乎琼林，神光流辉于九元，金音虚朗于紫天。文威焕赫，气布紫庭。众真晏礼，称庆上清。<br />
　　◎自然之字<br />
　　《玉帝七圣玄记》云：尔乃回天九霄，白简青箓，上圣帝君受于九空，结飞玄紫气自然之字，玄记后学得道之名。灵音韵合，玉朗禀真。或以字体，或以隐音，上下四会，皆表玄名。空生刻书广灵之堂，旧文有十万玉言。字无正类，韵无正音。自非上圣，莫能意通。积七千年，而后昆仑之室，北洞之源，字方一丈，文蔚焕烂。四合垂芒，虚生晻暧，若存若亡。流光紫气拂其秽，黄金冶炼莹其文。遂经累劫，字体鲜明。至上皇元年九月十七日，七圣齐灵清斋长宫，金青盟天，<贝危>誓告灵，奉受灵文。高上解其曲滞，七圣通其妙音。记为回天九霄得道之篇。刻以白银之简，结以飞青之文，藏于云锦之囊，封以启命之章。付于五老仙都左仙公，掌录琼宫也。<br />
　　◎四会成字<br />
　　《玉帝七圣玄记》云：《七圣玄记回天上文》，或以韵合，或以支类相参，或上下四会以成字。音或标其正，讳或单复相兼。皆出玄古空洞之中，高真撰集以明灵文。后学之人，若有玄名者得见此文。青空捒（初角切）名，四司所保，五帝记名也。<br />
　　◎琅简蕊书<br />
　　《八素经》云：西华宫有琅简蕊书，当为真人者乃得此文。<br />
　　◎石碽<br />
　　《三洞珠囊》云：西王母以上皇元年七月，于南浮洞室下教，以授清虚真人王君，传于夏禹。禹封文于南浮洞室石匮之中。硛有作此碽者。故《五符》云九天灵书犹封于石碽是也。今检诸字，类无此碽字也。《玉诀》下云：五老真文封题玉匮，亦其例也。孔灵符《会稽记》云：会稽山南有宛委山，其上有石，俗呼为石篑。壁立干云，累梯然后至焉。昔禹治洪水，<br />
　　厥功未就，斋于此山，发石篑得金简字，以知山河体势。于是疏导百川，各尽其宜也。<br />
　　卷八三洞经教部经释<br />
　　◎释《三十九章经》<br />
　　《大洞真经》云：高上虚皇道君而下三十九道君，各着经一章，故曰《三十九章经》，乃大洞之首也。<br />
　　○第一章<br />
　　高上虚皇君曰：元气生于九天之上，名曰辟非。辟非之烟下入人之身而为明梁之气，居人五脏之中，处乎心华之下。此至气之所在，长烟之所托。能知辟非之由者，乃得领祖太无。领祖太无者，尽体虚玄之大，冠道素之标矣。益元羽童，乃人鼻之神也。众风乱玄,人鼻之气也。四清抚闲，乃鼻下口上之间也。当令鼻气恒闲。又当数加手按，读此篇，捻鼻间乃高上之正座，天岳之混气。气之来也解百结。鼻神翩翩，列坐绿室。绿室者，唇上人中之际也。以帝一上景摄烟连众，长契虚运，反华自然矣。易有者，九天之上西北之门名也。若既登易有之门，乃得升帝堂之会。然后五涂既化，森罗幽郁，音暗（一云音响）太和，万唱幽发。百混九回，还而顺一耳。太一隐生之宝，人之心也。乃明梁之所馆，辟非之所栖。是故七祖反生，<br />
　　道济帝简，高上之旨，理于此矣。读高上之洞经既毕，乃口祝曰：三蓝罗波逮台。此九天之祝言，高上之内名也。夫三蓝罗波逮台者，于地上之音曰天命长，人常宁也。易有者，于地上之音曰长台。<br />
　　○第二章<br />
　　上皇玉虚君曰：玄归者，于九天之音曰泥丸也。天晨、金霄，帝一雌雄之道。天晨为雌，金霄为雄。雄一之神曰晨，雌一之神曰霄。玉州黄箓者，帝之金简也。德刃者，九天之台名也。<br />
　　○第三章<br />
　　皇上玉帝君曰：玉帝有玄上之幡，一名反华之幡。皆玉帝之旌旗，招仙之号令也。以制命九天之阶级，征召四海五岳之神王也。九天真人呼日为“濯耀罗”。三天真人呼日为“圆光蔚”。玉清天中有树似松，名曰空青之林。得食其华者身为金光。自非妙寻云景，而金房不登；自非重诵洞章，而玉宾弗见也。若既陟其途，则可以窥森然晃朗之门，而手掇空青之华也。<br />
　　○第四章<br />
　　上皇先生紫晨君曰：太冥在九天之上，谓冥气远而绝乎九玄，惟读《大洞玉经》者可以交接其间也。故谓洞景寄以神道耳。又玉清天中有绮合台，下有万津之海，其水波涌，如连岳焉。<br />
　　○第五章<br />
　　太微天帝君曰：九天真人呼风为“浮”。金房在明霞之上，九户在琼阙之内，此皆太微之所馆，天帝之玉宇也。<br />
　　○第六章<br />
　　三元紫精君曰：紫精之天，处太无之中。三元之气，在上景之衢。秀朗者，玉清天中台名。太混者，玉清天中殿馆名。羽明者，上清天人之车名也。<br />
　　○第七章<br />
　　真阳元老玄一君曰：真阳者，上清之馆名。玉皇者，虚无之真人。逸宅者，真气之明堂。丹玄乃泥丸之所在也。若能七转洞经于震灵之上，三回帝尊于白气之中，则真人定录而魔王立到，则注生籍于玉阙，招五老于金台矣。太上有琼羽之门，合延为胎命之王，玄一为三气之尊，元老为上帝之宾，并扶兆身神台，刊名于福连之简也。太上金简玉札，名为福连之书。<br />
　　○第八章<br />
　　上元太素三元君曰：太素三元宫中，有三华之气，生于自然也。似芙蓉之晖。晨灯者，乃玉真天中明气之光，洞照于三元之台也。广灵堂者，上清之房名。兆若能存雌一于夙夜，诵洞章以万遍者，则太微小童负五图于帝侧，绛宫真人承五符于胎尊，合变于三素之气，得形于晨灯之光，则人无哭兆，终身<br />
　　不亡矣。<br />
　　○第九章<br />
　　上清紫精三素君曰：上清紫精天中有树，其叶似竹而赤，其华似鉴而明，其子似李而无核，名曰育华之林。食其叶而辟饥，食其华以不死，食其实即飞仙。所谓绛树丹实，色照五脏者也。自非长冥眇思，栖神太无，而育华之实不可得而食也。上清玉房生七宝之云，云色七重，其气九扇，以童子辟非、童女宣弥得乘此宝云，上入玉清之天也。而辟非者，太微之内神；宣弥者，玉清之神女。若兆能离合百神，间关帝一，变化九魂，混畅五七者，则辟非可赖，宣弥可致。七度死厄，三光所利。五老延日以曲照，太上三便以相入矣。三便者，太上金房之名也。<br />
　　○第十章<br />
　　青灵阳安元君曰：青灵者，真人之位号。八气者，云色之相沓。元君者，虚皇之司命。三华者，玉清之房名，乃阳安元君之所处也。<br />
　　○第十一章<br />
　　皇清洞真道君曰：皇清，乃上清三仙皇之真人也。洞真，乃上清元老之君也。皆俱合生于太无之外，俱合死于广汉之上。能生能死，是以皇清、洞真三帝合生，理出于此矣。日母者，玉清之老母，主胞胎于尊神也，名曰“正荟条”。兆能知日母<br />
　　之名，则胞结自解，七祖罪消。<br />
　　○第十二章<br />
　　高上太素君曰：高上皇人常宴紫霄之上。玉根者，玉清天中山名也，乃五老上真之所治。太素真人拂日月之光于帝一之前，太素天中呼日为“眇景”也。玉门、兰室，并是上清宫中门户名也。月中树名骞树，一名药王。凡有八树在月中也。得食其叶者为玉仙。玉仙之身，洞彻如水精琉璃焉。<br />
　　○第十三章<br />
　　皇上四老道中君曰：皇上四老真人，在日中无影。呼日名为“九曜”。生常乘明玉之轮，转宴于日中也。广霞者，玉清天中山名，乃九日之所出矣，日帝之所司也。<br />
　　○第十四章<br />
　　玉晨太上大道君曰：道君保形景于法化之内，回眄镜于上清之上，解襟带于玉映之室，乘八素入于四明之门，反日中之神王，并月中之高灵矣。玉映者，玉晨之宫名。四明者，上清玉帝之南门也。<br />
　　○第十五章<br />
　　太清大道君曰：太清天中有山名浮绝，三天神王之所治也。彼天人呼日为“太明”。又有金华楼，诸受真仙玉录者，皆在<br />
　　此楼之中。<br />
　　○第十六章<br />
　　太极大道元景君曰：太极有元景之王，司摄三天之神仙者也。太漠者，太清之外也。太极真人呼日为“圆明”。<br />
　　○第十七章<br />
　　皇初紫元君曰：皇初紫元之天，常有晖晖之光，郁郁如薄霞焉。乃九日之所出，有如一日之照耳。六渊者，乃元君之宫名。寒童者，山名也。故曰登寒童之岳，会六渊之中矣。<br />
　　○第十八章<br />
　　无英中真上老君曰：无英中真上老君处上真之宫，领五帝之籍，解兆五符于重结，化兆五神于胎骨，常游紫房明堂之内也。<br />

                    <br>
                        　　○第十九章<br />
　　中央黄老君曰：中央黄老君，三元之真皇也。圆华者，黄老之宫名也。玉寿者，太微天中之山名也。皆黄老君之理所。<br />
　　○第二十章<br />
　　青精上真内景君曰：青精之宫有上华之室。室中有自然青<br />
　　气，号曰返香之烟。逆风闻三千里。紫空者，内景之山名也。青精君常乘羽逸之车，携玄景之童，登紫空之山，入玉室之内也。<br />
　　○第二十一章<br />
　　太阳九气玉贤元君曰：太阳九气者，变化三晨之上，策驾紫軿于微玄之下。微玄者，日中之神，名曰主贤。天中或呼日为“微玄”也。开阴太漠者，是胎神之所在也。胎门既塞，乃滞血之所秽；胎门既开，而婴神之所栖。太漠为玄重之根，开阴为常生之源。若胎开而明洁，则帝一之气全也。若太漠之内修，则五老之宴欢。故云开阴太漠，长保阳源。阳源者，犹人之有势也。兆能使阳源不倾，玄泉不动，淡然渊停，潭然天静，亦回老驻年，与灵均气也。<br />
　　○第二十二章<br />
　　太初九素金华景元君曰：太初天中有华景之宫。宫有自然九素之气。气烟乱生，雕云九色。入其烟中者易貌，居其烟中者百变。又有庆液之河，号为吉人之津。又有流汩之池，池广千里，中有玉树。饮此流汩之水，则五脏明彻，面生紫云。<br />
　　○第二十三章<br />
　　九皇上真司命君曰：九皇上真者，玉虚之元君也。四司者，天帝之禁宫也。晨晖者，玉虚司命之宫名也。飞霞者，玉虚天中之山名。逸录者，仙皇之符箓也。<br />
　　○第二十四章<br />
　　天皇上真玉华三元君曰：天皇上真者，是上清真人之典禁主，玉华仙女之母，故号曰玉华三元君也。乘神徊之车，登云飚之宫，入流逸之室。神徊者，是真人一轮车名。九曲下户者，是男女之阴地也，男曰九曲，女曰下户。此阴地常生白云之气，以熏黄庭之间，是得道之候验也。<br />
　　○第二十五章<br />
　　太一上元禁君曰：太一上元君者，万仙之司，主方岳真气也。主除死籍，刻书生简。赤气王者，日中之上神，其名曰将车梁。能知赤气王名者不死。<br />
　　○第二十六章<br />
　　元虚黄房真晨君曰：元虚黄房者，是真晨仙君之所治也。玉宫者，是得道符籍之所在也。九元镇真者，是九元太帝之名也。太帝名镇，字真。兆能知之者不死。<br />
　　○第二十七章<br />
　　太极主四真人元君曰：太极元君乘凌羽之车，结云气以雕华，控九龙以齐骤，扬威于高上之天，转毂于太明之丘，鸣钟于朱火之台。<br />
　　○第二十八章<br />
　　四斗中真七晨散华君曰：玉清天中有散华之台，是四斗七晨道君之所治也。七晨天中有反生之香气，反冲于三宝之山。山在四斗之中，上有金琅之馆，名曰映清夷之宫。其中上皇真人皆项负宝曜，体映圆光，气合三宝，灵洞五藏也。洞经所谓香风扇三宝，五脏映清夷。<br />
　　○第二十九章<br />
　　辰中黄景元君曰：辰中真人带迎延之符，登太霄之庭，飞羽轮于沧浪之台，佩玉章之文于太霞之宫。<br />
　　○第三十章<br />
　　金阙后圣太平李真天帝上景君曰：金阙之中有上景之气，气色郁郁，晖照十方，乃后圣之灵都，太平之所会也。种年祚于日气之中，植三命于月宫之庭。五毒绝于沈没，解结生于天堂。<br />
　　○第三十一章<br />
　　太虚后圣无景彭室真君曰：太霞之中有彭彭之室。结白气以造构，合九云而立宇；紫烟重扉，神华所聚，故号曰彭彭之室，而太虚元君之所处焉。<br />
　　○第三十二章<br />
　　太玄都九气丈人主仙君曰：太玄都九气丈人乘晨徊之风，登荡滞之山，焕郁然之烟，入太晖之宫。伐胞树于死户，养胎气于冥初，济五毒于常关，定三命于金书。<br />
　　○第三十三章<br />
　　上清八皇老君曰：上清之天在绝霞之外，有八皇老君运九天之仙，而处上清之宫也。乘广琅之车，把凤羽之节，登华便之山，入太老之堂。上清真人呼日、月为“太宝”、“九华”。<br />
　　○第三十四章<br />
　　东华方诸宫高晨师玉保仙王曰：青童君东华者，仙真之州也，在始晖之间，高晨玉保王所治也。东华真人呼日为“紫曜明”，或曰“圆珠”。青童君乘雕玉之軿，御圆珠之气，登云波之山，入东华之堂。<br />
　　○第三十五章<br />
　　榑桑太帝九老仙皇君曰：九老京者，山名也。在榑桑之际。九老仙皇处榑桑之际，治九老之京。太帝君治榑桑之杪，会方丈之台也。二道君时乘合羽之车。合羽车者，云沓之色。登榑桑之杪，会九老之京，出灵户之符，召大魔之王矣。<br />
　　○第三十六章<br />
　　小有玉真万华先生主图玉君曰：小有玉真天中有万华之宫，<br />
　　小有先生主图玉君之所治也。此宫之中藏录上帝之宝经、玉清之隐书也。又有洞观之堂，悬在太无之中。重泉曲者，魔王之阴府也。兆既得洞一之道，乃拔死于泉曲之籍，书仙名于灵羽之录。<br />
　　○第三十七章<br />
　　玄洲二十九真伯上帝司禁君曰：玄洲有三溺之津，非飞仙而莫越也。又有羽景之堂，在太无之庭。又有绝空之宫，在五云之中，王灵仙母、金华仙女常所游也。司禁真伯上帝玉君时乘日月之軿，披虎文之裘，登重漠之山，入宴羽景之堂，濯缨帝川之池，会仙绝空之宫也。<br />
　　○第三十八章<br />
　　太无晨中君刊峨嵋山中洞宫玉户太素君曰：太无在洞景之表，太素在幽玄之上。九宫列金门于大素之表，丹楼沓七重于大无之庭，乃太素三元君所游也。<br />
　　○第三十九章<br />
　　西元龟山九灵真仙母青金丹皇君曰：昆仑山有九灵之馆，又有金丹流云之宫。上接璇玑之轮，下在太空之中。乃王母之所治也。西元龟山在昆仑之西，太帝玉妃之所在。<br />
　　◎释《太上大道君洞真金玄八景玉箓》<br />
　　《经释》题曰：东华上仙名《太上八素隐书》，南华上仙曰《大洞真经》，西华上仙曰《金真玉光映天洞观玉经》，北华上仙曰《萧条九曜豁落七元上经》，玉皇中仙曰《太上高圣八景玉箓》，中央黄老君、南极元君藏录二经于太素瑶台玄云羽室，封以郁林之笈，玉清三元之章。乃命北寒金台龙华玉女七百人，又命白空虞宫西灵玉童七百人侍卫焉。晋永和十一年，岁在乙卯，九月一日夜半，受经于紫微王夫人。凡二万二百三十字。其《大洞真经》一万字。<br />
　　◎释《上清高圣太上大道君金玄八景玉箓》<br />
　　上清高圣太上大道君者，盖二晨之精气，庆云之紫烟，玉晖辉焕，金映流真，结化含秀，苞凝玄神，寄胎母氏，育形为人。讳泬天真，字开元。母妊三千七百年，乃诞于西那天郁察山浮罗岳丹玄之阿。于是受书玉虚，眺景上清,位为太上高圣玉晨大道君，治蕊珠日阙馆七映紫房，玉童玉女各三十万人侍卫。于是振策七圃，杨青建朱，腾空舞旌，驾景骋飚，徘徊八烟，盘桓空涂，仰簪日华，拾落日珠，摘绛林之琅实，饵玄河之紫蕖，偃蹇灵轩，领理帝书。万神八拜，五德把符。上真侍晨，天皇抱图。乃仰空而言曰：子欲为真，当存日中君驾龙骖<br />
　　凤，乘天景云,东游桑林，遂入帝门。若必升天，当思月中夫人驾十飞龙，乘我流铃，西朝六领，遂诣帝堂。精根运思，上朝玉皇。荟荟敷郁仪以蹑景，晃晃散结璘以暨霄。双皇合辇，后天而凋。夫大有者，九天之紫宫；小有者，清虚三十六天之首洞。于是太上大道君初乘一景之舆，驾八素紫云，摄希微仓帝名录丰子，俱东行，诣郁悦那林昌玉台天，见玉清紫道虚皇上君，受九晖大晨隐符。<br />
　　太上大道君次乘二景之舆，驾七素绛云，摄中微赤帝，名定无彦，俱南行，诣高桃厉冲龙罗天，见玉清翼日虚皇太上道君，受观灵元晨隐符。<br />
　　太上大道君次乘三景之舆，驾六素红云，摄紫微白帝，名渠渊石，俱西行，诣碧空歌饮黎天，见玉清昌阳始虚皇高元君，受总晨九极隐符。<br />
　　太上大道君次乘四景之舆，驾五素青云，摄玄微黑帝，名齐元旋，俱北行，诣加阝摩坦娄于医天，见玉清七静道生高上虚皇君，受沓曜旋根隐符。<br />
　　太上大道君次乘五景之舆，驾四素黄云，摄始微上帝，名接空子，俱东北行，诣扶力盖浮罗天，见玉清太明虚皇洞清君，受玄景晨光隐符。<br />
　　太上大道君次乘六景之舆，驾三素绿云，摄灵微中帝，名秉巨文，俱东南行，诣具谓耶渠初默天，见玉清始元虚皇太霄君，受合晖晨命隐符。<br />
　　太上大道君次乘七景之舆，驾二素紫云，摄宣微下帝，名宏肤子，俱西南行，诣冲容育郁离沙天，见玉清七观无生虚皇金灵君，受齐晖晨玄隐符。<br />
　　太上大道君次乘八景之舆，驾一素灵云，摄洞微真帝，名洄澄摅，俱西北行，诣单绿察宝轮法天，见玉清八观高元虚皇<br />
　　渟景君，受高上龙烟隐符。<br />
　　太上大道君又乘洞景玉舆，驾太霞紫烟玄景之晖，摄九微内帝君，名申明闲，及上皇九玄九天诸真仙王等，俱仰登弥梵罗台霄绝寥丘飞元云根之都玉清上天，见玉清紫晖太上玉皇明上大道君，受高清太虚无极上道君隐符。<br />
　　◎释《太上神州七转七变天经》<br />
　　神州在天关之北，日月回度其南，七星轮转其中央。昼左回八纬，夜右转七经。七星运周，天光回灵，此上皇紫晨受化之庭。修七转之法，位登于玉清。<br />
　　七转七变之道，上皇紫晨君受于九天父母，修行道成，以传玄感清天上皇君。皇君以传三天玉童，玉童以传紫极真元君，紫极真元君传天帝君，天帝君传南极上元君，南极上元君传太微天帝君，太微天帝君传后圣金阙君，后圣金阙君传上相青童君。承真相系，皆经万劫一传。小有天王后撰一通以封于西城山中。得者皆奉迎圣君于上清宫，给玉童玉女各二十一人典卫灵文，营护有经者身。<br />
　　《神州玉章》凡十四章。乃十四帝君洞野之曲，百神内名，玉天之玄象，三晨之精。诵其章，玉响激朗。上元诵之万遍，白日升天。<br />
　　◎释《神虎上符消魔智慧经》<br />
　　神者，灵也。灵变无穷，阴阳不测，名之曰神也。虎者，威也。威震九遐之域，神光焕乎上清。上者，太上，秘乎灵都上宫，神虎七千，备于玉阙，因以为名。符者，信也。太上之信，召会群灵。消魔者，灭鬼也。凡有玉简紫名，得修上经，莫不为众邪所乘，鬼魔所试。兆当讽咏此经，则激百阳以生电，鼓千阴以吐威；六天失气，九魔消摧也。智者，日中之星也。慧者，宜以生生为急也。故慧字有两生，并而共乘一急之象者也。诵经五千遍,则神智开朗,圣慧明发。命八景以高登，骋神虎以飞升。此大威变之道，故以消魔为名。<br />
　　◎释《太上素灵洞玄大有妙经》<br />
　　太者，大也。弥纶而不可极，故曰太也。上者，处乎无穷之表，故曰上也。是道君之号也。素灵者，房名也。洞者，洞天洞地，无所不通也。玄者，幽冥之所出也。大有者，宫名也。妙者，微之极也。经者，营也。弘畅幽极，经理神关，故谓之经。而有玄丹上化三真元洞之道，本与玄气同存，元始俱生，三精凝化，结朗玉章。构演三洞之府，总御万真之渊。乃秘在九天之上，大有妙宫金台玉室素灵之房。蓊蔼玄玄之上，萧萧始晖之中，是时上圣众帝，清斋三月，仰禀太冥，玄思感于大<br />
　　寂，积稔启于上清而受焉。因经所藏之处而以为名。<br />
　　◎释《回元九道飞行羽经》<br />
　　回元者，运星元之纲轮也。轮空洞之大辐，调四气之长存。九道者，北斗九星也。九星之运，观涣五常。五行乘之以致度，万物禀之以得生，皆九道之运也。飞行羽经者，九天父母、太真丈人同宴景龙之舆，息驾无崖之端，忽致玄灵瑞降白鸾之车。黑翮之凤，口衔素章，登空步虚，经历无穷，因名《白羽黑翮飞行羽经》。<br />
　　◎释《九灵太妙龟山元录》<br />
　　龟山在天西北角，周回四千万里，高与玉清连界，西王母所封也。元录者，九虚上真始生变化大妙之法，记为名录也。皆刻书龟山，流精紫闾金华琼堂。其旨隐奥，其音宛妙，盖九天书录，名题龟山。<br />
　　◎释《大有八禀太丹隐书》<br />
　　大有，宫名也，在九天之上。八者，八节也。禀者，授节<br />
　　度也。太丹，南宫名也。隐，藏也。书，文也。言八节吉辰天上宴会，八禀开真大庆之日，其时乃万神集议，皆列言大有之宫。为学之士以其日清斋首过，即上生于南宫也。<br />
　　◎释《七圣玄记回天九霄经》<br />
　　七圣者，高圣玉帝君、高圣太上大道君、上圣紫清太素三元君、上圣白玉龟台九灵太真西王母、上圣中央黄老君、上圣榑桑太帝君、后圣金阙帝君也。玄记者，七圣各逆注得道之人玄名也。回天者，太上道君携契玉虚紫宾，回天倾光，上登九层七映朱宫，徘徊明霞之上，萧条九空之中。列七范于仙录，刻王名于隐篇。九霄，九天也，一名九空。上圣帝君受命于九空，结飞气成自然之字，玄记后学得道之名。灵音韵合，玉朗禀真，或以字体，或以隐音，上下四会，皆表玄名。<br />
　　◎释《曲素诀辞五行秘符》<br />
　　曲者，台名也。素者，八方之素也。玄都上有九曲峻凤台，皆结自然凤气而成琼房玉室，处于九天之上、玉京之阳，虚生八会交真之气，十折九曲，洞达八方，上招扶摇之翮，傍通八素之灵，故以曲素为名。诀者，旨诣也。辞者，忧乐之曲也。结九元正一之气，以成忧乐之辞。上庆神真之欢，下悲兆民之忧，故曰忧乐之辞也。五行者，金、木、水、火、土也。<br />
　　秘者，藏于上清琼宫也。符者，文也。五色流精，凝而成文也。混化万真，总御神灵。<br />
　　◎释《天关三图七星移度经》<br />
　　天关三图者，九天之上有关玉台，一名天关，一名天图，一名天开。是九天之生门，关之枢机也。其西五千里则金阙宫，东九千里则青华宫，上去玉清宫七千里，是众真之所经，神仙之所历，学者之所由也。七星者，斗星也。移度者，历转也。日月回周其境，七星历转其关，上运九天明皇之气，下润流洒梵行诸天。高上玉帝出入游宴之道，乃学者简录所通之门。上相所撰以挟后学。有知上帝宫馆之次第，上真所游处，克成真人也。<br />

                    <br>
                        　　◎释《除六天玉文三天正法》<br />
　　除者，罢也。六天者，赤虚天、泰玄都天、清皓天、泰玄天、泰玄仓天、泰清天。此六天起自黄帝以来，民人互兴杀害，不禀自然，六天之理，于兹而兴。太上给以鬼兵，使于三代之中驱除恶民，而六天临治，转自伪辞。太上下玉文，遂截六天之气，更出三天正法，割恶救善。三天者，清微天、禹馀天、大赤天是也。<br />
　　◎释《青要紫书金根众经》<br />
　　青要者，紫清帝君之别号也。紫书者，紫笔缮文也。金者，金简也。根者，日根也。众经者，科集众经之最要也。盖玉帝命高上侍真总仙君，科集宝目，采日根之法，合为众经，以紫笔缮文，金简为篇也。<br />
　　◎释《石精金光藏景录形经》<br />
　　石精者，妙铁也。石者铁之质，精者石之津。治之为剑而发金光。金者，剑之干。光者，刃之神。藏景者，隐身也。录形者，代身也。<br />
　　◎释《太上九赤斑符五帝内真经》<br />
　　太上者，是无极大道之号也。九赤者，乃九元之气也。九元者，五岳四海也。山海色杂，目之斑也。符者，真文也。五岳得之以镇，四海得之以润，五帝得之以灵，人得之以神仙也。<br />
　　卷九三洞经教部经释<br />
　　◎释《太霄琅书》<br />
　　《太霄琅书妙经》云：九天九王，万炁之本宗，众帝之祖先，乃九气之精源。以天地未凝，三晨未明，结自然而生于空洞之内，溟涬之中，历九黄劫而分气各治，置立天地，日、月、星、辰于是而明。万气流演，结成道真，元始上皇、高上玉虚，并生始天之中；三十九帝、二十四真，遂有宫阙次序之官。上皇宝经皆结自然之章，以行长生之道，不死之方。符章玉诀，皆起于九天之王，传于世代之真。至三五改运，九灵应期，后圣九玄道君推校本元，以历九万亿九千累劫，上皇典格，多不相参。道君以中皇元年九月一日于玉天琼房金阙上宫，命东华青宫寻俯仰之格，拣校古文，撰定灵篇，集为宝经三百卷，以付上相青童君，使传后学玉名合真之人。<br />
　　◎释《太微黄书》<br />
　　《太微黄书》八卷素诀，乃含于九天玄母结文空胎，历岁<br />
　　数劫以成自然之章。太皇中岁成《洞真金真玉光八景飞经》。元始天王名之《八景飞经》，广生太真名之《八素上经》，青真小童名之《豁落七元》，太上道君曰《隐书玉诀金章》。<br />
　　◎释《太上金书秘字》<br />
　　《金书秘字》出乎混洞太无，紫气练真，锋芒艳乎日月，断诸邪暗，飞彩空玄。太上有命，付诸天君。青真小童奉受修习，传太极真人、清虚真人、南岳赤松子、刘子先等，宝秘尤严，得者勿泄。<br />
　　◎释《太上上皇民籍定真玉箓》<br />
　　凡欲定心，当受《上皇民籍定真玉箓》。此箓至要，为学之先，先能定心，仙名乃定。仙名者由此箓焉。是三天正一先生所佩，以定得仙之名，传于玉帝三十九真也。<br />
　　青童君请问太上道君曰：“治心入道，科术参罗，各云要妙，由之有缘。未审今之所最要，何方为胜？”太上答曰：“胜理虽多，其有最者，治心之要，在乎惭愧；动心举目，转体安身，常怀惭愧，不忘须臾，心神乃定。定则入道。此为最要也。<br />
　　青童曰：“何所惭愧，而得入道？”太上曰：“心有神识，识道可尊。尊由无为，而我有为，有为有累，志愿无为，无为<br />
　　无累，不可便及。力进苦迟，负累稍至。为此惭愧，不离心中。又当思我禀生，生由父母。父母鞫养，辛苦劬劳。而我成长，学术不深，无奇方异法，令父母延年，长生不死，同得神仙。此期未克，供养又亏。公私愆过，父母垂忧。思虑不精，功行怠退。为此惭愧，不离心中。又父母爱念，令其携诱，从师学问，智慧通神，求得仙圣，为道种人。师又劝励，方便抑扬，善诱善接，既练既陶。而任欲肆心，负违师训。或将成而罢，叛正入邪，攻伐师友，反道破经，罪延尊上，祸灭己身。灾殃将至，不知改悛。或不自觉悟，以为真正。苦及方悔，悔无所追。为此惭愧，不离心中。又君王赏德，搜贤访美。举其宗乡，拔其萃类。爵禄光厚，宴集绸缪。不能竭力尽忠，赞宣圣化，贪荣慕势，阿谀面从，佞媚自进，抑绝高明，嫉害胜己，结对连仇。灾凶贼害，毒至不知。知不能脱，误及亲友。为此惭愧，不离心中。又崇道不忘，事亲能孝，奉君必忠，不负幽显，而前身宿障，否病相缠，公私口舌，诽谤横生。或斗讼牢狱，非意而及。或执勤守慎，清直异群。君上所憎，众邪所怨。或事师敬友，往还身心，遭罹凶丑。恶鬼恶人，交互劫掠，慑胁中伤。或为善成恶，舍财致怨，尽礼为佞，竭诚为奸。或起立馆舍，缮写经图。堂宇虽立，不得常安。篇部虽多，不得披览。公私挂碍，风火志失。惨疾饥寒，不从本忘。白日空去，素愿未成。一失生道，方向冥冥。幽苦烦恼，未测还期。今欲救之，未得要诀。为此惭愧，不离心中，心中有神。不知惭愧，则驰竞遑遑，无时得定，定由惭愧。惭愧既立，常在心中。心中有惭愧，俯仰思道。思道不忘须臾，则神明定乎内。内定则罪去，罪去则福来，福来则成真，成真则入道，入道由惭愧，惭愧则入神也。”<br />
　　青童曰：“惭愧在心，谨闻命矣。请问惭愧在迹，其状可<br />
　　闻乎？”太上曰：“善哉善哉，要尔之问也！夫有形则有心，有心则有事，有事则有迹，有迹则有状，有状则有言，有言则有法，有法则有道，有道则可陈矣。学士治心，惭愧在内，惭愧之迹，其状在外。豫兮若冬涉川，犹兮若畏四邻，是其状也。慎言语，惧悀总也；节饮食，虑贪饕也；衣粗而净，在素洁也；居陋而隐，守静笃也；恭敬一切，避凌辱也；不敢为先，免嫉谤也；始终贞信，潜化导也；进止和光，密行教也；挫锐解纷，明道有时也；出处变化，见神应之缘也。各有其法，同是惭愧之状也。”<br />
　　◎释《太上仓元上箓》<br />
　　《仓元上箓》，一名《太清内文》，又名《玉镜宝章》，又名《金图琼宇》，又名《破淹洞符》，又名《玄览宝箓》，又名《人鸟山经》，又名《金生策文》，又名《威武太一扶命》，玉晨君所修。秘于素灵上宫，得而奉行，能飞能沉，能隐能显，位为真人。<br />
　　◎释《太上太素玉箓》<br />
　　《太素玉箓》者，玉晨君所修。五帝神使秘于素灵上宫大有之房。得者飞行太空，能隐能藏。给玉童、玉女各二人。密修即验，泄露致灾。精加谨慎，谛忆师官也。<br />
　　◎释《太上神虎玉符》<br />
　　老君曰：《神虎玉符》，太真九天父母所出。太真丈人以传东海小童、九天真王，九天真王以传太上道君。太上道君常所宝秘，藏于太陵灵都琼宫玉房之里，卫以巨兽，捍以毒龙，神虎七千备于玉阙也。神虎班其匠，金虎亘其真，智慧标其干，消魔演其源。微旨幽邃，妙趣难详。皆署天魔隐讳，或标百神内名。诵其章，千精骇动；咏其篇，万袄束形。以三天立正之始，传付太微天帝君，使威制六天，斩馘万神，摄山召海，束缚群灵。威魔灭试，回转五星。<br />
　　符在本经。<br />
　　晋兴宁三年乙丑岁七月一日，桐柏真人授道士许远游，言至甲申、乙亥、壬辰、癸巳岁，九月一日、七月一日、四月八日，当有道士着七色法衣，手持九曲策杖，或在灵坛之所，或在人间告乞，或咏经诗，或作狂歌。子若见之，勤请其道，必授子《神虎上符》。此南岳真人，太上常使其时下在人间，察视学者之心也。<br />
　　◎释《太上金虎符》<br />
　　此符本刻于上清玉简《智慧》篇中，有七万言。灵音道妙，微旨难详。或着天魔隐讳，或表万神内名，或释幽论凝，决于<br />
　　琼音也。小有王君抄出此符及《威神内文》之法，以制天地群灵，有一百言耳。此咒甚秘，名曰《三天虎书太元上箓》。受之者先斋七十日，赍金虎玉铃，素锦玄罗三十尺，以为金真之誓，盟天地不宣之约，依《四极明科》，听使七百年中得传三人。<br />
　　符在本经。<br />
　　◎释《太上金篇虎符》<br />
　　太微天帝君以传金阙帝君。朱书白素，盛以紫锦囊。佩之头上以行，则制命天地群灵，神仙敬伏，玉华执巾，天丁卫躯，山岳稽精。加敕威神之祝，玉清之章，便得斩馘九魔，千妖灭形矣。此上清禁符，不传于世。得佩之者，飞升上清。<br />
　　◎释《太上玉清神虎内真隐文》<br />
　　太上道君曰：李山渊德合七圣，为金阙之主。方当参谒十天，理命亿兆；定中元于玄机，制阴阳于不测。以齐首拔真，擢领封河召海，断任死生，把执天威，馘灭六天，总罚三官。既以说之以《智慧》，又复记之以《消魔》。《智慧》可以驱神，《消魔》可以灭邪。复授之以《神虎真符》，助之以散秽去患也。文辞在本经中。<br />
　　◎释《太上三元玉检布经》<br />
　　《高上三元布经》，乃上清三天真书，上真玉检飞空之篇：《上元检天大箓》、《下元检地玉文》、《中元检仙真书》。如是宝篇，高上皆刻金丹书，贮以自然云锦之囊，封以三元宝神之章，藏于九天之上大有之宫、金台玉室九曲丹房。南极上元君主之，以上元朱宫玉女七百人侍卫。<br />
　　◎释《洞真太上九真中经》<br />
　　《太上九真中经》，一名《天上飞文》，一名《外国放品》，一名《神州灵章》，虽有四号，故一书耳。<br />
　　◎释《洞真玉晨明镜金华洞房雌一五老宝经》<br />
　　一名《三元玉晨法》，一名《雌一隐玄经》。<br />
　　◎释《洞真中黄老君八道秘言经》<br />
　　太虚真人南岳赤松子曰：此经或名《九素上书》，或名《太极中真玉文》，或名《八道金策》。<br />
　　◎释《洞神秘箓》<br />
　　《小有经下记》曰：三皇治世，各受一卷，以天下有急，召天上神，地下鬼，皆敕使之，号曰“三坟”。后有八帝，次三皇而治，又各受一卷。亦以神灵之教治天下。上三卷曰“三精”，次三卷曰“三变”，次二卷曰“二化”，凡八卷，号曰“八索”。<br />
　　◎释《玄真文赤书玉诀》<br />
　　《东方九气青天真文赤书》，一名《生神宝真洞玄章》，一名《东山神咒八威策文》。<br />
　　《南方三气丹天真文赤书》，一名《南云通天宝灵钤》，一名《九天神咒》，一名《赤帝八威策文》。<br />
　　《中央黄天真文赤书》，一名《宝劫洞清九天灵书》，一名《黄神大咒》，一名《黄帝威灵策文》。<br />
　　《西方七气素天真文赤书》，一名《金真宝明洞微篇》，一名《西山神咒》，一名《八威召龙文》。<br />
　　《北方五气玄天真文赤书》，一名《元神生真宝洞文》，<br />
　　一名《北山神咒》。<br />
　　◎释《紫度炎光神玄经》<br />
　　《紫度炎光神玄经》者，非紫度炎光有本元，乃是神经自生空虚之中，凝气成章，玄光炎映，积七千年，其文乃见。太微天帝君以紫简结其篇目，金简刻书其文。仍记为《紫度炎光神玄变经》者，从玄中变而名焉。<br />
　　◎释《胎精中记》<br />
　　九天丈人告三天玉童曰：《九丹上化胎精中记》，乃生九玄之初，结太空自然之气以成宝文。二十四真，三十九帝悉所修行。一名《琼胎灵曜经》，一名《洞真太丹隐书》，一名《帝君七化变景九形经》，一名《太一二度帝宝五精经》。<br />
　　◎释《隐地八术》<br />
　　《隐地八术》乃紫清帝君游隐之道，玄变之诀。旧文乃有八卷。变化八方，藏形隐影之事。<br />
　　◎释《外国放品经》<br />
　　《外国放品经》皆玄古洞空之书，自然之章，是上真帝皇以下，及学仙得道者，莫不受音于太空。<br />
　　◎释《四十四方经》<br />
　　《太上黄素四十四方》，皆九天之上书，八会之隐文也。是以太上大道君命上清高仙太极真人科集品目，陈其次序，合为黄素神方四十四首。<br />
　　◎释《八素真经》<br />
　　《八素真经》乃玄清玉皇之道。又有《地仙八素经》，论服王气吐纳之道也。又有《九素经》，论召鬼使精，行厨检魂魄之事。<br />
　　◎释《三九素语》<br />
　　《三九素语玉精真诀》，上相青童君曰：《三九素语》出九帝、三真命咒之辞。理气停年，开解灵关，五藏华鲜。<br />
　　◎释《紫凤赤书》<br />
　　《龙景九文紫凤赤书》曰：太上闲居崚之台、金华九曲之房，说《龙景九文紫凤赤书》。<br />
　　◎释《灵飞六甲》<br />
　　《琼宫五帝灵飞六甲内文》，一名《太上六甲素奏丹符》，一名《五帝内真通灵之文》，一名《玉精真诀》，一名《景中之道》，一名《白羽黑翮隐玄上经》、《灵飞左右六十上符》，并生于九玄之中，结清阳之气以成玉文。<br />
　　◎释《元始洞玄灵宝赤书五篇真文》<br />
　　《五老灵宝五篇真文元始天书》，生于空洞之中，为天地之根。又云：《元始赤书五篇真文》上清自然之书，九天始玄，化空洞之灵章。成天立地，开张万真。<br />
　　◎释《洞玄智慧大诫经》<br />
　　《洞玄智慧大诫经》，元始天尊以开皇元年七月一日，于西那玉国郁察山浮罗之岳长桑林中，授太上大道君《智慧上品大诫法文》。<br />
　　◎释《洞玄通微定志经》<br />
　　天尊曰：“卿并还坐。吾欲以思微定志旨诀告卿。其要简易得悟，不亦快乎？”二真曰：“思微定志为有经也？”天尊曰：“都无文字。”二真曰：“斯徒解壁无底大痴。如无文字，何从得悟？”答曰：“即时一切经书，本无文字也。今日之言，不亦经乎？”◎释《洞真黄气阳精三道顺行经》（一名《藏天偃月经》）<br />
　　南极上元君曰：“吾爱高上顺行三道之要、黄气阳精之道。喻御灵晖，口啜皇华，仰餐飞根。存七曜于紫庭，行三道于金门。洞阔狭于渊景，明日月之方圆。睹朱阶于洞阳，入练汤于广寒。登七宝于玄圃，攀飞梯于灵关。回阳精于浮黎，采黄气于郁单。傍金翅于高木，回石景以映颜。修御灵图，遂感神真。乃三景垂映，七精翼轩，五灵交带，四司结篇，西龟定箓，名题高晨，故位登南极上元之君。此道高妙，非庸夫狭学所可言论。今集其所禀，粗说高上玉帝口言，以标玄虚自然灵文。付上相青童君，掌录玄宫。经万劫之后，当授玄记白简青箓之人。”<br />

                    <br>
                        　　◎释《洞真玉佩金珰太极金书上经》<br />
　　玉佩者，九天魂精，九天之名曰晨灯，一名《太上隐玄洞飞宝章》。金珰者，九天魄灵，九天之名曰虹映，一名《上清华盖阴景之内真》。<br />
　　◎释《洞玄太极隐注经》<br />
　　《太上玉经隐注》曰：上清之高旨，极真之微辞，飞仙之妙经也。《灵宝经》或曰《洞玄》，或云《太上升玄经》，皆高仙之上品，虚无之至真，大道之幽宝也。《三皇天文》或云《洞神》，或云《洞仙》，或云《太上玉策》，此三洞经符，<br />
　　立道之纲纪，太虚之玄宗，上真之首经矣。岂中仙之所闻哉？”<br />
　　◎释《七经》（并序）<br />
　　道学七经。经者，径也；由也；常也；成也。径直易行，由之得进，常通不塞。正以治邪，转败为成，经纬相会也。玄、素、黄帝、容成、彭铿、巫咸、陈赦，习学七经，演述阴阳，生生为先。先仁之志，非但七人。七人迹多，亦号七经。天门玉子，皆传斯道。外儒失道，不知道为儒本，儒为道末。本末不知，致无长寿之人，遂为淫乱之俗也。至于外儒，五经备有。《诗》首关雎。《礼》贵婚嫁。传嗣之重，历代所同；无后之罪，三千莫大；而知男女气数、阴阳兴衰，闻之疑怪，蚩鄙成灾，良可痛念！智者悟之，能归内道，救理外儒。《诗》、《礼》、《传》、《易》，至于《尚书》、《礼》、《乐》、《孝经》，敛末崇本。本孝合乎道，习乐同乎德。道德弘深，仁义备举。礼智恒用，信不暂亏。缘末入本，引外还内，上学之功，于此乎在。<br />
　　七经者：一曰仁经。男女婚嫁，恩爱交接，生子种人，永世无绝。<br />
　　二曰礼经。既生当长，壮不可恣，夫清妇贞，内外分别。尊卑相敬，和而有节。<br />
　　三曰信经。既知礼节，亲疏相间。朝野忠直，无相违负。<br />
　　四曰义经。既知忠直，有与有取。罚恶赏善，更相成济。<br />
　　五曰智经。既知赏罚，防有枉滥。抑扬通流，除邪入正。<br />
　　六曰德经。治邪保正，五德均平。无偏无苦，常乐长存。<br />
　　七曰道经。常乐长存，腾泰无上。上德不德，教化立功。功成身退，权变无穷。<br />
　　凡人学道，共修七经。经有所明，各有多少。仁经恩多，余事皆少。少不受称，多故立名。名为仁经，亦有《礼》、《义》、《信》、《智》、《德》、《道》六同若斯。唯《道》独多，少行均平，故号大道，一切所宗也。<br />
　　卷十三洞经教部经<br />
　　◎老君太上虚无自然本起经<br />
　　道者，谓太初也。太初者，道之初也。初时为精，其气赤盛，即为光明，名之太阳，又曰元阳子丹。丹复变化即为道君，故曰道之初藏在太素之中，即为一也。太素者，人之素也。谓赤气初变为黄气，名曰中和，中和变为老君，又为神君，故曰黄神来入骨肉形中，成为人也；故曰人之素藏在太始之中，此即为二也。太始者，气之始也。谓黄气复变为白气，白气者，水之精也。名太阴，变为太和君，水出白气，故曰气之始也，此即为三气也。夫三始之相包也，气包神，神包精，故曰白包黄，黄包赤，赤包三，三包一，三一混合，名曰混沌。故老君曰：一生二，二生三，三生万物。又曰：混沌若鸡子。此之谓也。夫人形者，主包含此三一，故曰三生，又曰三精，又曰三形。元包含神，神得气乃生，能使其形安，止其气。如此三事，当相生成。<br />
　　夫道为三一者，谓虚、无、空。空者，白也，白包无。无者，黄也，黄包赤。赤为虚。何为虚？虚者，精光明，明而无形质。譬若日、月及火，其精明然。而无有形质，故为虚。何谓无？无者，气也。气有形可见，无质可得，故为无。何谓空<br />
　　？空者，未有天地山川，左顾右视，荡荡漭漭，无所障碍，无有边际，但洞白无所见，无以闻，道自然从其中生。譬若琴瑟鼓箫之属，以其中空，故出声音。是以圣人作经诫后贤者，欲使守道，空虚其心，关闭其耳目，不复有所念。若有所念思想者，不能得自然之道也。所以者何？道未变为神时，无端无绪，无心无意，都无诸欲，澹泊不动不摇。及变为神明，神者外其光明，多所照见，使有心意，诸欲因生，更乱本真。或曰思想不能复还反于道，便入五道，无有休息时。何谓五道？一道者，神上天为天神；二道者，神入骨肉形为人神；三道者，神入禽兽为禽兽神；四道者，神入薛荔，薛荔者，饿鬼名也；五道者，神入泥黎，泥黎者，地狱名也。神有罪过，入泥黎中考。如此五道，各有劫寿岁月，是以贤者学道，当晓知虚无自然。守虚无者得自然之道，不复上天也。常在世间变化，见死生，为世人师。守神者能练骨肉形为真人，属天官，当飞上天。此谓中自然也。守气者能含阴阳之气，以生毛羽，得飞仙道，名曰小自然。故神有广狭，知有浅深，明有大小。由是言之，学道赞诵圣文，寻逐明师，开解愚冥也。<br />
　　夫守道之法，当熟读诸经，还自思惟我身。神本从道生，道者清静，都无所有，乃变为神明，便有光明，便生心意，出诸智慧。智慧者，谓五欲六情。五欲者，谓耳欲声，便迷塞不能止；目欲色，便淫乱发狂；鼻欲香，便散其精神；口欲味，便受罪入网罗；心欲爱憎，便偏邪失正平，凡此五欲，为惑乱覆盖。六情者，谓形识知痛痒，欲得细滑；耳闻声，心乐之；目见色，心欲之；鼻闻香，心逐臭；口得味，心便喜；身得细滑衣被，心便利之；得所爱，心便悦之。坐此六情以丧，故复名六情丧人。神但坐此六情所牵引，迷乱淫邪，垢浊暗蔽，使神明不畅达。便有肉人不能识别，听视不聪明，情志闭塞，皆<br />
　　坐此五欲六情之所惑乱受罪，展转入五道死生，无有休息时。以是故当熟自思此意，其神本自清净，无此情欲；但思念此意，诸欲便自然断止，断止便得垢浊尽索，垢浊尽索便为清净，便明见道，与道合，便能听视无方，变化无常。人若复不解此意，且听吾说。譬如此类若镜。其师本作镜时，极令清明。至于人买镜持归，不肯护之，至使令冥无所光照，乃复令摩镜，师以药摩之，乃复正明，以明能见人形影。人神亦如此。神本从道生，道者清净，故神本自清净。而使以情欲迷惑，陷于暗冥。其镜冥者，药摩之便明。人神以欲自蔽冥者，亦当以经法自摩，诸欲乃得自然断止而复清净，乃有所见。又若天新雨之水，皆扰浊。若收此水置一器中，初时水尚浑浊，无所照见；久久稍自澄清便明，明便可于其中照见形影。人神以诸欲乱时如此浊水。人能断此情欲者，如澄清水。诸欲断，便自然清净澄明，明便为得道。当晓知其本者，诸欲便自然断。其余外道，不晓知其本清净，而反常相教断情欲。夫情欲，非有形质也，来化无时，不效有形之物，可得断截，使不复生。此神情欲思想，出生无时，不可见知，不可预防遏，不得断截。不效悬悬之绪可得寄绝；不效草木可得破碎；不效光明可得障蔽；不效水泉可得壅遏。故神无形，呼吸之间，丹氵不万封，以是故不可得断绝。但晓知其本，清净无欲，自然断止。而不晓知其本强欲自断情欲，终不能断绝之。譬如断树木使不生，当掘出其根本，根本已出，便不复生，痴人不晓之，而但齐地斫之，其根续生如故。人不晓情欲之本，而强断绝其末，如此情欲绝不断也，会复生如故。外道家不晓，人神本清净，而反入室强塞耳目断情欲，不知情欲本在于心意。心意者，神也。神无形，往来无时；情欲从念中生出，生出无时。以无形故不得断绝。但当晓知其本，自当断止其意，不复生。为道当熟明此意。若不明知<br />
　　此，但自劳伤其精神耳。夫为道既知此情欲，当复解知道德经行之法。夫道者，谓道路也。经者，谓径路也。行者，谓行步也。德者，谓为善之功德也。法者，谓有成道经，可修读而得道也。谓有成道路之径可随而行之。夫有德之人，念施行诸善。行者谓举足从径行，乃得大道。此欲贤者因经法思念十善，施行功德，功德已行为得道。譬如举足，因成之径，行步以前，当得大道。假令人坚坐在家，殊不行步，何时得道？贤者若不思经法，施行功德，何能得道乎？人为道，但守一不移，而不作功德，譬若人生在家，未尝出入，不能见道路也。愚者虽守道，不作功德，亦不能得道也。故老君作《道经》，复作《德经》，使忠信者奉行之。假令但守道便可得遂，圣人但作一言之诀，何须并作诸经云耶？<br />
　　夫道，得三乃成，故言三合成德。自不满三，诸事不成。夫三者，谓道、德、人也。人为一，当行功德；功德为二，功德行乃为道；道为三。如此人入道德，三事合乃可得。若有人但作功德，不晓道，而无功德亦不得道也。若但有道德而无人，人亦不得道也。譬若种谷，投种土中，不得水润，何能生乎？譬若酿酒，有曲有米而无水，何犹成酒乎？譬若有君臣而无民，当何宰牧乎？譬若有火有水而无谷食，人当何以自活乎？譬若有车有马而无人御之，何能自随行乎？如此譬喻，皆得三乃能成道。<br />
　　夫道者有三三一。为三一：为三皇，为三神，为三太一。三太一：谓上太一，中太一。下太一。为三元，其三元各自有三三一。如此三三之一为九一，故有九宫。从一始到九终，九阳气从十月冬至始生黄泉之下，到新年六月更终。从十月到六月合为九月，阳气便终，故阳数九，故言九天，子午亦数。为道当知此九一之变化，始终之上下。<br />
　　夫人形体为一，神为二，气为三；此三三一乃成人。又神为一，气为二，精为三；此三三一乃复成神。又天为一，地为二，人为三；此三三一乃复成道德。天地之本三一者，谓虚为一，虚中有自然，已立身也，亦道君、亦元阳子丹也、亦贵人也、亦神人也；其左方之一者，亦天也、亦日也、亦父也、亦阳也、亦得也、亦师也、亦魂也，为人主作政也；其右方之一者，亦地也、亦月也、亦母也、亦阴也、亦形也、亦司命鬼，为邪为魔，主为人作邪恶。贤者当晓了此三三一，分别善恶邪正。觉知此者，便能得道。<br />
　　夫道当晓知此左右之一，善恶之教。中央之一正自我身。神者，即道子也。左右之一辅相我为善恶。左方之一，日月关告我为善，其功德日日盛强，我便为正道，右方之一不能复持邪事反戾我也，不能使我为恶也。右方之一，日日教告我为恶事，牵引我恶日日深大，便系属邪。右方之一此为属邪，日与恶通。贤者为道，但晓知其道而不作功德，便当属邪，不能自出于邪部界，邪则日日迷乱，入便暗冥，怒作妄语，邪精、邪鬼神日来附近人。贤者不晓此邪而强为静，闭塞耳目欲断情欲，此诸邪鬼便奸乱人。又为人造作邪念，前念适灭，后念复起，如此之间，无有解己。若有功德之人，至于静时便为左方之一，不能持邪事来干乱人也。以是言之，无功德之人而强为静，欲断情欲，则终为邪所乱，情欲不得定也。<br />
　　夫自然有三法。守太虚无，谓高学功德之人，解道根元，深洞微妙。晓知三元九一之变化、玄中之玄始祖、无中之无极道，知其所始，见其所终。天地人物，皆各有形。物既有形，故有成败死生。精神无形，展转变化，故无止，故曰常在。不惑世所闻，不迷世所知，能知之明，览虚无之自然，故澹泊无忧喜，情欲不能倾。所以者何？此人但晓解其本，故不惑其末，<br />
　　但为与人并有内形耳，智慧无穷极，此乃为虚无也。亦从学而知之，非有素自然也。其静守道时，当少食，正闭耳目，还神光明着绛宫，绝去诸念，不得强有所视思想也。久久，喘息稍微，从是以往，不复自觉喘息，泊然不自知有身无身。从是以往，为得定道之门。道者，虚也。当尔之时，神在天上虚无中，左顾右视，但皓然正白，中无所见。有状如雨雪时，四向树亦白、山亦白、地亦白、一切都白，皆无所见。所以者何？神出天上，前向视不复见日月星宿、山川河海，如此为复命返道，还入虚无也。若得是当下视，乃见天下诸事，便当回心念师言，为道当济度天下，但见是念，故便止前所见，白更冥，神便来还形中。不如此者，神便入道中，散形与道合，便为天下骨肉形，便跄猝，故老君曰：知白守黑，为天下式。见白者为见空。守黑者，发心下视，念天下以有之故，便冥，是谓守黑。为天下式，谓神还形中，长在天下，为人道师，是谓大虚无之自然也。<br />
　　夫守中自然之法，不能晓知天地人物所从出，不能知道之根源变化所由，缘不能及，不能知虚空之事。其所见闻，心便疑惑怪之，且迥然不知道独坐无，能生于自然。直受师言，告身中道云，言当守神者，亦当除情欲，闭塞耳目，还神绛宫。下视昆仑山，或有教令，将神升昆仑山，视其上，想见中黄道君。始时想见，久而见之，久久悉见。诸神与神语言，讲说天上事，无复有世俗之念。身中骨、脑、血，日变成万神盛强，共举身而上天受箓署，不得下在人间。此谓真人道也。名曰中虚无之自然也。<br />
　　夫守小虚无自然之法，亦当除去情欲，闭塞耳目，还神绛宫，下视昆仑山，和合天地、日月、阴阳、雌雄、魂魄之精气，以养真人。以吾身阴阳气凝，精骨润光，便生毛羽，飞上五山。<br />
　　时有奉使按行民间，亦不得久止也。此谓小虚无自然也。<br />
　　夫从此大虚无、中虚无、小虚无以下，便有为之法，不及虚无也。<br />
　　夫有为者，谓历藏导引，动作诸气，飞丹合药，吞符跪拜，带印禁忌，随日时王相醮祭名号精灵，使人解占候，此谓有为，不能知道何所谓也。亦有得仙，亦有住年，亦有得尸解，从此已下，便为鬼道，非得长生也。<br />

                    <br>
                        　　夫得大虚无自然之道者，不属天，但属道君耳。便能散形与道合，能变化，听视无方，所在作为。欲得此道者，当行道教化，作功德，奉行经诫，平等其心，无所贪着，无亲无疏，一心等之，如天如地，不得杀生。所以者何？夫蛸飞蠕动之类，道皆形之大虚无象。有晓道而杀生者为害道，是以禁之。其守中自然者，为守中神，尚颇有杀生。所以者何？神有虚无，所以有虚形，故有食，有杀生祀祭。道无有，故无祭祀，不杀生。<br />
　　夫得道者，但能已得。夫人耳目，听有声之声，见有形之形，不能听视无形无声也。所以者何？神赤。赤者阳，阳者离，离为日，为目，但能见前，不能见后，亦不能见头上。日者天目也，但能照天内，不能照天外也，亦不能照覆冥之中。是以得神道上天者，但能以天耳。夫道耳目所听视，无前无后，无覆冥，无障蔽，洞彻见无数天下事，能听无声之声，能见无形之形。夫作仙道者，当故持天耳目听视，乃能有所见。假令不故持天耳目听视，但独见目前事。所以者何？仙人持骨肉去故。<br />
　　夫欲知神何以养象，神赤但有光，以光为虚形。譬若镜中、水中所见景，是为无所有。其所治止，常在天上，为生君，其寿有劫数，终不得在人间也。其天上寿续尽，当复入五道，更形生死如故耳。或时寿尽，取道便灭矣。<br />
　　夫真人者，有形景，属天为吏，寿岁有万数。治天上，时<br />
　　时有奉使人间。天上寿尽，便或上补神人，则不入五道中，受形生死矣。<br />
　　夫守太虚无得自然之道，住身天上，劫有千数。寿尽，变化灭，神亦尽，神续入五道中，受形生死。如故天神都无死生也，但展转在五道耳。唯有眹兆常知智神，譬如火灭，无所复有，故取道。夫为道所已神有灭尽者何？此皆道人为不晓知道本空静，专心守空便着空，使人空灭尽。<br />
　　夫守神之人不能知晓道本空静，但自信有不信无，以故自守神为守有，为着不还道何？以故神展转入五道中，无有灭尽时。唯有善譬，最为功觉。有晓了知道本空静，亦不守有，亦不守无，亦不念实，亦不念空。遍在三界中间，有慈哀之心，欲度脱勤苦者，不肯入空取道，因是乃有功德，便自然之道，无有寿也。亦不复入五道生死，亦不灭尽常在，久后功满，常补道君。贤者为道，当熟解此意，当知优劣，各有所致到。贤者学道，若知枝末，自谓深足，不肯复讲问穷究渊深，是不知道乃独各自用，有所致到，深浅微妙不齐等。闻仙便呼得道。贤者学道，譬若上山下视。言独是高径，住上至顶，乃复前有高处；住上高顶，直复见前有高高处。学道亦如此，从小师学道，得至中师，见大师乃知道根元。以是言之，学不可呼为足也。当努力求明师为道切，若言尔等何不取大道乎？而于小道止，是暗冥浅近哉！<br />
　　夫贤者学道，不广闻深见，更阅众师者，此人学不足言也。夫日月不高，所照不远；江海不广，不能含纳。出名宝学之人，譬若陂中鱼，游到池四塞之下，自谓穷尽天下之水，终日终夜不能学大水之鱼，交会语言，不知外乃有江、湖、淮、济、河、海、恒、溺之水也。譬若深山中有痴人，从生至老不行出入，无所见闻，安知外方人士之学问、尊卑差序、车马衣服、鲜绮<br />
　　甘香乎？譬若学经书之人，但闻天下九州共一天子，云言四边但有夷狄，以谓天地界际极尽于此，安能知其外复何等有乎？学道亦如此。从师受道，以谓尽于此，安能如学道修行，书不能记载也？<br />
　　夫学仙道，自谓为足，定得飞仙上天，乃自知道不及真人也。学真人道，亦自谓为足，定得真人，乃自知道不及神人也。学神人道，亦自谓为足，定得神人，乃自知不及大道也。学既得，大道之中当复有尊卑者，谓知不等也。是以言之学，学无有极，天下神尚后行从君学道，何况内政灭神，光明变化各有所主，有所入，各有所致。<br />
　　夫为太虚无之道，得无象无声教。无思想，都无识念之欲。守时亦法教，道不得取景梦候效也。或时神相见，尚不得与神共语言，所以者何？或有邪神来试人，此处无象，自然求道不求神也。略小取大，故可得自然。故老君曰：有光而不曜。谓欲养其光明至于彻视，不欲小电曜光，精独与一神相见也。如此不能悉见天下之事矣。<br />
　　卷十一三洞经教部经二<br />
　　◎上清黄庭内景经<br />
　　○梁丘子注释叙<br />
　　夫万法以人为主，人则以心为宗。无主则法不生，无心则身不立。心法多门，取用非一。有无二体，随事应机，故有凡圣、浅深、愚智、真假，莫匪心神辩识运用之所由也。但天下之道，殊途而同归，百虑而一致。从粗入妙，权实则有二阶；吻迹符真，是非同乎一见。《黄庭内景经》者，东华之所秘也，诚学仙之要妙，羽化之根本。余襞习未周，而观想粗得，裁灵万品，模拟一形；义有四宗，会明七字；指事象谕，内外两言。绌聪隳体之余，任嘘从呬之暇，舐笔磨墨，辄贻原筮。<br />
　　○务成子注叙<br />
　　扶桑大帝君命旸谷神仙王传魏夫人（旸谷神王，当是大帝之臣。授此经之时，与青童君俱来。夫人初在修武县中也）。<br />
　　《黄庭内景》者（脾为黄庭命门。明堂中部，老君居之，所以云“黄庭内人服锦衣也”。自脐后三寸，皆号黄庭命门，<br />
　　故下一云命门中有黄庭元王玄阙大君。又云坐当命门。犹如头中亦呼为泥丸洞房中也。此《经》以虚无为主，故用黄庭标之耳。其景者，神也。其《经》有十三神，皆身中之内景名字。又别有《老君外景经》。总真云：黄庭内外。涓子云：《黄庭内经》、《外经》者，皆是也。此神名与八景不同。又递述有无者，盖所施用处异也。名服既殊，源本亦别。太极太微者，品号域也），一名《太上琴心文》（琴，和也。诵之可以和六腑、宁心神，使得神仙。此十七字，本经所注也），一名《大帝金书》（扶桑大帝君宫中昼诵此经。以金简刻书之，故曰金书。此二十一字，本经所注也），一名《东华玉篇》（东华者，方诸宫名也，东海青童君所居也。其中玉女、仙人皆诵咏之。刻玉书之为玉篇。此三十三字，本经所注。夫此二宫之神仙犹诵之者，非复以辟邪，正谓和神耳。但诵万遍毕，当得洞经。不信此义，亦为一滞也）。<br />
　　当清斋九十日，诵之万遍（此谓先斋九十日，乃就诵之。非九十日斋令诵得万遍也。诵日数无定限，若专此一法，日夜自可二十遍。若兼以余事者，乘闲正可四五遍耳。计得十遍，亦可依法礼拜。若遍限既毕，未能通感者，但更精心诵之，勿便止也）。使调和三魂，制炼七魄；除去三尸，安和六腑；五脏生华，色反孩童；百病不能伤，灾祸不得干。万过既毕，自然洞观鬼神，内视肠胃，得见五脏。其时当有黄庭真人中华玉女，教子神仙焉。此不死之道也（临目外观，则鬼神摽形，接手内视，则脏腑洞别，乃得表里无隔，栖真降灵，然后禀受玄教，施行妙诀也。既曰不死，则天地长存，复何索乎）。子有仙相，得吾此书（吾者，应是旸谷神王自称也）。此文罗列一形之神室，处胎神之所在耳（于形中诸神，乃不都尽，而目其室宅，亦备穷委密矣。胎神即明堂三老君，所谓胎灵大神也。<br />
　　此最为黄庭之本）。恒诵咏之者，则神室明正，胎真安宁，灵液流通，百关朗清，血髓充溢，肠胃虚盈（无复滓秽为虚，津液常满为盈。所谓六气盈满，神明灵也）。五脏结华，耳目聪明；朽齿白发，还黑更生。所以却邪痾之纷若者，谓我已得魂精六纬之姓名也（纷若者，犹乱杂也。今五脏并胆，是为六纬，并神魂之精爽矣）。形充魂精而曰欲死，不可得也。故曰内景黄庭为不死之道（人之死也，常在形神相离。今形既恒充，则神栖而逸；神既常宁，则形全无毁。两者相守，死何由萌？虽曰欲逝，其可得乎？此道乃未能控景登虚，高宴上清，而既无死患，形固神洁，内彻身灵，外降英圣，隐芝大洞，于是而至，端坐招真，不俟游涉，筌蹄之妙，岂得逾此）。受者斋九日，或七日，或三日，然后受之。授者为师，受者奉焉（此师及弟子俱应结斋。斋日多少，随其身事。若履涉世尘，宜须积日自洁。其山居清整者，三日便足也）。结盟立誓，期以勿泄。古有盟用玄云之锦九十尺，金简凤文之罗四十尺，金钮九双，以代割发歃血勿泄之约。此物是神乡之奇帛，非赤县之所有也。今锦可用白绢，罗可用青布，钮可用金钚，亦足以誓信九天，制告三官矣（诸经中信用金龙、玉鱼之例，多是宝贵，非寒栖能办，故许听以世中易得物比之。今罗、锦异类，事绝人工，理宜准代。犹应选极精洁者。绢九丈，当使连织。钚小细于钮，以上金九分作九双，于丰俭为适）。皆奉有经之师，散之寒栖。违盟负约，七祖受考于旸谷河源，身为下鬼，考于风刀（旸谷神仙王口诀。此七字本经中所注）。一人受书，得传九人（诸经多云七百年传三人，此非世上之格。今此虽限人数，不制年期，当是止就一生之身为言也）。<br />
　　审视形气，必慈仁忠信、耽玄注真、不毁真正、敬乐神仙者，乃可示耳。自非其才，是为漏泄。谨量可授，亦诚难也（<br />
　　人虽不可常保，或始勤而末怠，初善而后恶。但本性既能慈仁惠信，耽玄乐仙，应当无复为过咎矣。此六德则未可全亲，故后云宁慎密之）。<br />
　　又当先求感应，推讯虚灵者乃佳也。审可传者，亦将得梦以告悟。临时之宜，亦玄解于心矣。宣泄之科既重，传之者良为崄巇。有《黄庭内经》之子，宁慎密之（清虚真人口诀，夫《内景黄庭经》者，扶桑太帝君之金书，炼真秘言矣。二十六字本经所注。案此二篇，是说传授科格，非扶桑东华金书玉字本文，止是二匠授南真时口诀，故并题注言之也）。读《黄庭内景经》者，常在别室烧香洁净，乃执之也（凡欲读此经，皆当如此。施高座东向、烧香、沐浴、束带，舒经于案格之上，微其音响，吟讽斫咏，无使辍误。辍误之时，当依消摩法，重却前三十字更读也。记其遍数十过，则应起拜）。诸有此经，能辟百邪。若入山林空暗之地，心中震怖者，正心向北读《内经》一过，即神静意平，如与千人同旅而止（邪却则神安，故无复疑惧之患）。能读之万过，自见五脏肠胃，又见天下鬼神，役使在己（内视既朗，则外鉴亦彻。玉女尚来降授，鬼神何足役使也）。若困病者，心存读之，垂死亦愈（不能执书，故心存读之。若不堪首尾周遍，但取神名处诵之。涓子云，灵元是脾神，长四寸，坐脾上，如婴儿，着黄衣，位为中部明堂老君。若体中有疾，及饥饱不和适之时，但存中部老君之服色，便仿佛在脾。三呼其名毕，咽液七过，万病如愿也。此即经中所云“三呼我名，神自通”者也）。<br />
　　大都通忌食六畜及鱼臊肉（六畜，牛、马、猪、羊、鸡、犬也。鱼臊，当谓生臊耳，故为禁也）。忌五宰（生葱、蒜、薤、韭、胡荽也）淹洿之事（世间所可为淹秽事者，皆宜避之，不复曲辩之也）。<br />
　　若脱履淹洿之者，沐浴盥漱，烧香于左，读经一过，百疴除也（其余饮食所忌，学者本不待言。若脱遇淹秽，则可以桃竹而解之，烧香于左，以阳消阴。若不如此，则当致故气，百疴难除矣。按《经》后云“入室东向读玉篇”，而《序》云“北向读《内景经》一过”者，此谓却邪折恶时，与和神召灵时异也。今若依法恒读，自可依前所注东向之事也。又小君言山世远受孟先生法，暮卧先读《黄庭内景经》一遍乃眠，使人魂魄自制，但行此二十一年亦仙矣。是为合万过也。夕得三四过乃佳。北岳蒋夫人云读此经，亦使人无病，是不死之道也。如此暮临卧，每烧香东向，于寝床而诵之，旦夕一过者，至二十七年，正得万遍耳。今云二十一年，或是字误。若不尔，则夕不恒一过也。故复云夕三四过乃佳。计此十遍毕，亦可礼。所以云万过，亦是取其限义也。读不患数，患人不能勤耳）。<br />
　　◎释题<br />
　　黄庭内景（黄者，中央之色也。庭者，四方之中也。外指事，即天中、人中、地中；内指事，即脑中、心中、脾中。故曰黄庭内者，心也。景者，象也。外象谕，即日月、星辰、云霞之象；内象谕，即血肉、筋骨、藏府之象也。心居身内，存观一体之象色，故曰内景也）。<br />
　　◎诵黄庭经诀<br />
　　入室诵《黄庭内景玉经》，当烧香，清斋，身冠法服，入户北向四拜，长跪，叩齿二十四通，启曰：上启高上万真玉晨太上大道君，臣今当入室，诵咏玉经，炼神保脏；乞胃宫荣华，身得乘虚，上拜帝庭。毕，次东向揖四太帝，又叩齿十二通，启曰：上启扶桑太帝旸谷神王，臣某甲今入室披咏玉经，乞使静室神芝自生，玉华宝辉，三光洞明，万遍胎仙，得同帝灵。咒毕，东向诵经十遍为一过，便还北向四拜，东向四揖，不须复启。<br />
　　○上清章第一<br />
　　上清紫霞虚皇前，太上大道玉晨君（上清者，三清名也。虚皇者，紫清太素高虚洞曜三元道君内号也。太上即高圣太真玉晨玄皇大道君也。理在上清协晨观蕊珠之房，紫霞焕落，瑞气交映也），闲居蕊珠作七言（蕊珠，上清境宫阙名也。述作此经，皆以七言为句也），散化五形变万神（散化形体，变通万神，明此经秘妙矣），是为黄庭曰内篇（真言叹美，又曰内篇也），琴心三叠舞胎仙（琴，和也。三叠，三丹田，谓与诸宫重叠也。胎仙即胎灵大神，亦曰胎真，居明堂中，所谓三老君为黄庭之主，以其心和则神悦，故舞胎仙也），九气映明出霄间（九天之气入于人鼻，周流脑宫，映明上达，故曰出霄间。《九天生神经》曰：三元育养，九气结形），神盖童子生紫烟（神盖谓眉也。童子，目神也。紫烟即目光气也），是曰《玉书》可精研，咏之万过升三天（此经亦曰玉书，谓精心研虑，诵满万遍即自升天矣。三天者，太清、上清、玉清也），千灾以消百病痊，不惮虎狼之凶残，亦以却老年永延（真经尊重，持<br />

                    <br>
                        　　诵蒙恩，灾病自除，虎狼不犯，衰年转少，寿命延长。《道经》曰：摄生者，毒虫猛兽不搏也。此一章初说经之旨也。此经盖是太上弟子所撰记耳。犹如《孝经》、《礼记》，称孔子闲居也）。<br />
　　○上有章第二<br />
　　上有魂灵下关元（魂，魂魄也。灵，胎灵也。魂在肝，魄在肺，胎灵在脾。关元，脐也。脐为受命之宫，则魂魄在上，关元居下），左为少阳右太阴（少阳，左目也。太阴，右目也），后有密户前生门（密户，肾也。肾为藏精宫，当密守之，使不躁泄。生门，命门也），出日入月呼吸存（谓常存日月于两目，使光与身合，则通真矣。《九真中经》曰：夜半生气，或鸡鸣时正坐闭气，存左目出日，右目出月，两耳之上为六合高窗，令日月使照一身，内彻泥丸，下照五脏肠胃之中，了了洞见。内彻外合，一身与日月光共合。良久，叩齿九通，咽液九过，微祝曰：太上玄一，九皇吐精，三五七变，洞观窈冥。日月垂光，下彻神庭，使照六合，太一黄宁。帝君命简，金书不倾。五老奉符，天地同诚。使我不死，以致真灵，却遏万邪，祸害咸平。上朝天皇，还老返婴，太帝有制，百神敬听），四气所合列宿分（四气，四时灵气也。列宿，三景也。谓常存元气合于身，兼思日月斗星分明焕照，久则通灵），紫烟上下三素云（三素者，紫素、白素、黄素也。常存三元妙气上下在身，则形神通感），灌溉五华植灵根（五华者，五方之英华，即气也。灵根，舌本也。谓漱咽津液，兼吸引五气而服之，则灵根永存，神府清畅），七液洞流冲胪间（胪间，两眉间，谓额也。七液者，谓四气三元结成灵液，流润脏府，气冲脑盛也），回<br />
　　紫抱黄入丹田（丹田，上丹田。在两眉间却入三寸之宫，即上元真一所居也。紫、黄者，三元灵气也），幽室内明照阳门（幽室，肾也。阳门，命门也。谓存念肾脏，令其内明；专气保精，无使泄散；朗照内外，兼守命门也。此一章先说黄庭宫府所在，气液周流，上下相通），<br />
　　○口为章第三<br />
　　口为玉池太和官（口中津液为玉液，一名醴泉，亦名玉浆。贮水为池，百节调柔，五脏和适，皆以口为官主也。一本有作“太和宫”，于文韵不便也。《大洞经》云：心存胃口有一女子，婴儿形，无衣服，正立胃管，张口承注魂液，仰吸五气。当即漱漏口中内外津液，满口咽之，遣直入玄女口中，五过毕，叩齿三通，微咒曰：玉清高上九天九灵，化液在玄，下入胃清，金和玉映，心开神明，服食日精，金华充盈），漱咽灵液灾不干（灵液真气，邪不干正），体生光华气香兰（不食五谷，无秽滓也），却灭百邪玉炼颜（肌肤若冰雪，绰约若处子），审能修之登广寒（广寒，北方仙宫之名，又云山名，亦曰广霞。《洞真经》云：冬至之日，月伏于广寒之宫，其时育养月魄于广寒之池。天人采青华之林条，以拂日月光也），昼夜不寐乃成真（勤修静定，则为真人），雷鸣电激神泯泯（泯泯，取平声读。调神理气，魂魄恬愉，虽遇震雷，而不惊慑。又曰，雷鸣电激，为叩齿存思，乃是神用，不得言泯泯）。<br />
　　○黄庭章第四<br />
　　黄庭内人服锦衣（黄庭内人谓道母，黄庭真人谓道父，人<br />
　　身备有之。锦衣，具五色也。即谓五脏之真气也。三庭之中备有之），紫华飞裙云气罗（《十方经》云：高上玉皇衣文明飞云之裙，即神仙之所服也），丹青绿条翠灵柯（五色，杂气共生。枝条，仙衣之饰），七蕤玉龠闭两扉（外象谕也。七窍开阖以谕关龠，用之以道，不妄开也。蕤，龠之饰。存神必闭目，故名曰闭两扉也），重扇金关密枢机（金，取坚刚也。故《经》云：善闭者，无关楗而不可开。言养生者善守精神，不妄泄也），玄泉幽关高崔巍（玄泉，口中之液也，一曰玉泉，一名醴泉，一名玉液，一名玉津，一名玉浆。两眉间为阙庭，两肾间为幽关。如门之左右象魏，中间阙然为道。肾在身中，故曰幽阙也。据肾在诸脏之下，而云高者，形状存神即在丹田之上，故言高也），三田之中精气微（内指事也。丹田之中神气变化，感应从心，非有无不可为象也。从粗入妙，必有其系，故以气言之。气以心为主，因主立象，至精至微，不可数求也。《道机经》云：天有三光日、月、星，人有三宝三丹田。三丹田中，气左青右黄，上白下黑也），娇女窈窕翳霄晖（《真诰》云：娇女，耳神名。言耳聪朗彻明，掩玄晖也），重堂焕焕明八威（重堂，喉咙名也，一曰重楼，亦曰重环。本经云“绛宫重楼十二级”，绛宫，心也。喉咙在心上，故曰重堂。喉咙者，津液之路，流通上下，滋荣一体，焕明八方。八卦之神曰八威也），天庭地关列斧斤（两眉间为天庭。紫微夫人祝曰：开通天庭，使我长生。列斧斤，言勇壮），灵台盘固永不衰（心为灵台。言有神灵君之，静则守一，动则存神，体安不衰竭矣）。<br />
　　○中池章第五<br />
　　中池内神服赤珠（胆为中池。舌下为华池。小腹胞为玉池，<br />
　　亦三池之通名。胆部曰“龙旗横天掷火铃”，赤珠者，火铃之服），丹锦云袍带虎符（丹锦云袍，心肺之色。在胆之上，故曰云袍符命也。《九真经》云：皇老君佩玄龙神虎符，带流金之铃。并道君之服也），横津三寸灵所居（内指事也。脐在胞上，故曰横津。脐下三寸为丹田，真人赤子之所居也），隐芝翳郁自相扶（谓男女之形体也。隐翳交合，自然之道。按《内外神芝诀》云：五脏之液为内芝。内芝则隐芝也。又云：隐，奥者也）。<br />
　　○天中章第六<br />
　　天中之岳精谨修（天中之岳谓鼻也，一名天台。《消魔经》云：鼻欲数按其左右，令人气平，所谓溉灌中岳，名书帝录），云宅既清玉帝游（面为云宅，一名尺宅。以眉、目、鼻、口之所居，故为宅也。修之清通，则神仙矣。《洞神经》曰：面为尺宅，字或作“赤泽”），通利道路无终休（《太素丹景经》曰：一面之上，常欲两手摩拭之，高下随形，不休息，则通利耳目鼻口之气脉），眉号华盖覆明珠（明珠，目也），九幽日月洞空无（《五辰行事诀》云：眉上直入一寸为玉珰紫阙，左日右月。又《玉历经》云：太清上有五色华盖九重，人身亦有之。当存目童如日月之明也），宅中有真常衣丹（真谓心神，即赤城童子也，亦名真人，亦名赤子，亦名子丹。心存见之，常在目前，与心相应。衣丹，象心气赤色也），审能见之无疾患（元阳子曰：常存心神，则无病也），赤珠灵裙华茜粲（玄膺之象也。外谕也），舌下玄膺生死岸（内指事也。玄膺者，通津液之岸也。本经云：“玄膺气管受津府。”），出青入玄二气焕，子若遇之升天汉（谓吐纳阴阳二气，焕然着明也。人<br />
　　能善遇吐纳之理，则成天仙矣）。<br />
　　○至道章第七<br />
　　至道不烦决存真（专心则至），泥丸百节皆有神（神者，妙万物而为言。因象立名，则如下说），发神苍华字太元（白与黑谓之苍。最居首上，故曰太元），脑神精根字泥丸（丹田之宫，黄庭之舍；洞房之主，阴阳之根。泥丸，脑之象也），眼神明上字英玄（目谕日月，在首之上，故曰明上。英玄，童子之精色，内指事也），鼻神玉垄字灵坚（阴垄之骨，象玉也。神气通天，出入不竭，故曰灵圣），耳神空闲字幽田（空闲幽静，听物则审，神之所居，故曰田也），舌神通命字正伦（咽液以舌，性命得通；正其五味，各有伦理），齿神崿锋字罗千（牙齿坚利如剑崿刀锋，摧罗众物而食之也），一面之神宗泥丸（脑中丹田，百神之主），泥丸九真皆有房（《大洞经》云：三元隐化，则成三宫；三三如九，故有三丹田，又有三洞房，合上元为九宫，中有九真神。三九二十七，神气相合，人当存见之。亦谓天皇九魄变成九气，化为九神，各居一洞房），方圆一寸处此中（房有一寸，故脑有九宫），同服紫衣飞罗裳（九真之服，皆象气色。飞，犹轻也），但思一部寿无穷（存思九真不死之道也），非各别住俱脑中（丹田之中，众神所居），列位次坐向外方（神绕丹田而外其面以扞不祥。《八素经》云：真有九品，向外列位，则当上真上向，高真南向，太真东向，神真西向，玄真北向，仙真东北向，天真东南向，灵真西南向，至真西北向，天真者不视而明，不听而聪，不言而正，不行而从），所存在心自相当（心存玄真，内外相应）。<br />
　　○心神章第八<br />
　　心神丹元字守灵（内象谕也。心为脏府之元，南方火色。栖神之宅，故言守灵也），肺神皓华字虚成（肺为心之华盖。皓，白也，西方金之色。肺色白，其质轻虚，故曰虚成也），肝神龙烟字含明（肝位木行，东方青龙之色也。于脏主目。日出东方，木生火，故曰含明），翳郁导烟主浊清（翳郁，木象也。得火而烟生，得阳而气生。清则目明，浊即目暗。有别本无此一句），肾神玄冥字育婴（肾属水，故曰玄冥。肾精为子，故曰育婴也），脾神常在字魂停（脾，中央土位也，故曰常在，即黄庭之宫也。脾磨食消，神康力壮，故曰魂停），胆神龙曜字威明（胆色青黄，故曰龙曜。主于勇捍，故曰威明。外取东方青龙，雷震之象也），六腑五脏神体精（资系一身，废一不可，故曰神体精。心、肝、肺、肾、脾为五脏。胆、胃、大肠、小肠、膀胱、三焦为六腑。所言府者，犹府邑之府，取中受物之义，故曰府也。脏者，各是一质，共藏于身，谓之脏也。言三焦者多矣，而未的言其所在。盖心、肝、肺三脏之上，系管之中为三焦。《中黄经》云：肺首为三焦，当指其所也。又据五方之色脾为黄，应为五脏之主，而今共以心为主者何也？答曰：心居藏中，其质虚受也。夫虚无者，神识之体，运用之源，故遍方而得其主，动用而获其神，不可以象数言，不可以物类取也），皆在心内运天经（五脏六腑，各有所司，皆有法象，同天地，顺阴阳，自然感摄之道，故内运天经也），昼夜存之自长生（依上五神服也，思存不舍，不死之道也。《仙经》曰：存五脏之气，变为五色云，常在顶上，覆荫一身。日居于前，月居于后，左青龙，右白虎，前朱雀，后玄武。即去邪长生之道也）。<br />
　　○肺部章第九<br />
　　肺部之宫似华盖（金宫也。肺在五脏之上，四垂为宇也），下有童子坐玉阙（童子名皓华。肺形如盖，故以下言之。玉阙者，肾中白气，上与肺连也），七元之子主调气（元阳子曰：七元之君负甲持符，辟除凶邪而布气七窍，主耳目聪明。七元，七窍之元气也），外应中岳鼻齐位（中岳者，鼻也，又为脐也。脐为昆仑之山，鼻为七气之门，位犹主也），素锦衣裳黄云带（素锦衣裳，肺膜之色也。黄云带者，肺中之黄脉，蔓延罗络，有象云气），喘息呼吸体不快（有时而然），急存白元和六气（白元君主肺宫也。《大洞经》云：白元君者，居洞房之右是也），神仙久视无灾害（邪不干正），用之不已形不滞（常存此道，形气华荣，至诚感神之所致也）。<br />
　　○心部章第十<br />
　　心部之宫莲含华（火宫也。心脏之质，象莲花之未开也），下有童子丹元家（心神丹元，字守灵，神在心内而云下者，据华盖而言），主适寒热荣卫和（寒热，阴阳静躁之义也。人当和适以荣卫其身。老子《经》云：躁胜寒，静胜热。清静以为天下正），丹锦飞裳披玉罗（象心脏之色也。有肺之白气象玉罗），金铃朱带坐婆娑（金铃，肉蕊之象。朱带，血脉之象。坐婆娑者，言神之安静也。《九真经》云：黄老君带流金之铃，仙服也），调血理命身不枯（心安体和，则无病矣），外应口舌吐五华（心主口舌吐纳五脏之液，辨识五行之味，故言外应），临绝呼之亦登苏（人有病厄，当存丹元童子朱衣赤冠以救护<br />
　　之也），久久行之飞太霞（常行此道，能获飞仙）。<br />
　　○肝部章第十一<br />
　　肝部之中翠重裹（木宫也。肝色苍翠，大小相重之象也），下有青童神公子（肝，东方木位，主青，故曰青童。左位为公子。公子一名含明。上有华盖，故曰下），主诸关镜聪明始（于时主春，青阳之本始；于窍主目，五行之关镜，故曰聪明之始），青锦披裳佩玉铃（青锦，肝之色。玉铃，白脉垂之象也。《升玄经》云：三天玉帝，带火玉之佩。《素灵经》云：灵耀君衣青锦单裳。皆神仙之服也），和制魂魄津液平（内指事也。东春和煦，万物生成），外应眼目日月清（肝位属眼，象日月明），百疴所钟存无英（左为无英，肝神在左，故存之。一本为无英。无英者，物生之象也），同用七日自充盈（五脏兼在，故言同用。七日为一竟。一竟，一复也。故《周易》曰“七日来复”是也），垂绝念神死复生（存念青衣童子，形如上说），摄魂还魄永无倾（《太微灵书》云：每月三日、十三日、二十三日夕，三魂弃身游外，摄之者当仰眠，去枕，伸足，交手心上，瞑目，闭气三息，叩齿三通，存心中有赤如鸡子，从内出于咽中。赤气转大，覆身；变成火以烧身，使匝。觉体中小热，呼三魂名曰：夹灵、胎光、幽精。即微咒曰：太微玄宫，中黄始青。内炼三魂，胎光安宁。神宝玉室，与我俱生。不得妄动，鉴者太灵。若欲飞行，唯诣上清。若有饥渴，得饮玄水玉精。又每月朔、望、晦日，七魄流荡，交通鬼魅。制捡还魄之法，当此夕仰眠，伸足，掌心掩两耳，令指相接于项上，闭息七遍，叩齿七通，心存鼻端白气如小豆大，须臾渐大，冠身上下九重。气忽变成两青龙，在两目中；两白虎在两鼻孔中，皆向外；朱<br />

                    <br>
                        　　鸟在心，上向人口；苍龟在左足下，灵蛇在右足下。两玉女着锦衣，手把火光，当两耳门。毕，咽液七过，呼七魄名曰：尸苟、伏矢、雀阴、吞贼、非毒、除秽、臭肺。即微咒曰：素气九回，制魄邪奸。天兽守门，娇女执关。炼魄和柔，与我相安。不得妄动，看察形源。若有饥渴，听饮月黄日丹）。<br />
　　○肾部章第十二<br />
　　肾部之宫玄阙圆（水宫也。玄阙圆者，肾之形状也。玄，水色。内象谕也），中有童子冥上玄（肾为下玄，其神玄冥，字育婴。心为上玄。上玄幽远，气与肾连，故言冥上玄），主诸六腑九液源（五脏六腑，九液交连，百脉通流，废一不可。六腑如上说。九液，九窍之津液），外应两耳百液津（肾宫主耳，气衰则聋。阴阳和合，血液流通），苍锦云衣舞龙幡（苍锦，肾色之象也。云衣，肾膜之象也。龙幡，青脉之象也。《九真经》云：道君服青锦衣、苍华之裙也），上致明霞日月烟（肾气充足，耳目聪明，阴阳不衰。外象谕也），百病千灾急当存（元阳子曰：寒暑相生，男女相形。肾中二神常衣青，左男戴日，右女戴月，存想见之，则充无灾患者也）。两部水王对生门（肾脏双对，故曰两部。肾宫水王，则化为赤子，故曰对生门），使人长生升九天（赤子化为真人而升九天者，谓九气青天，其气主生者也）。<br />
　　○脾部章第十三<br />
　　脾部之宫属戊己（土宫也。戊己，中央之辰也），中有明童黄裳里（明童谓魂停。黄裳，土之色），消谷散气摄牙齿（<br />
　　脾为五脏之枢。脾磨食消，性气乃全。齿为罗千，故摄牙齿），是为太仓两明童（太仓，肚府。此明童谓肚神，神名混康），坐在金台城九重（注念存思，神状当然），方圆一寸命门中（即黄庭之中，丹田之所也），主调百谷五味香（口中滋味，脾磨之所致也），辟却虚羸无病伤（内指事也。食消故也），外应尺宅气色芳（尺宅，面也。饥饱虚羸，形乎面色。）光华所生以表明（亦知虚实），黄锦玉衣带虎章（脾主中黄，谓黄庭真人服锦衣也。《玉清隐书》云：太上道君佩神虎大章也），注念三老子轻翔（三老谓元老、玄老、黄老之君也。念脾中真人自然变化。子谓受黄庭之学），长生高仙远死殃（《庄子》曰：方生方死，方死方生；方可方不可，方不可方可。以此而谈，其理均也。故长生者不死，寂灭者不生。不死不生，则真长生；不生不死，则真寂灭。何死殃之所及也）。<br />
　　○胆部章第十四<br />
　　胆部之宫六腑精（胆、胃、大肠、小肠、膀胱、三焦，为六腑也。《太平经》云：积清成精。故胆为六腑之精也），中有童子曜威明（又云胆神龙曜，字威明。勇捍之义也），雷电八振扬玉旌（八方雷震，有威怒之象也。玉旌，则气之色也），龙旗横天掷火铃（胆，青龙之色。旌旗，威战之具也。火铃者，胆边肉珠之象也。怒则奋张，故言掷也），主诸气力摄虎兵（胆力牙用，主于捍难，故摄虎兵），外应眼童鼻柱间（内指事也。心之喜怒，形于眉目之间），脑发相扶亦俱鲜（人之震怒，发上冲冠），九色锦衣绿华裙（青锦，东方九气之色也。绿华裙，胆膜之象），佩金带玉龙虎文（胆神，威明之服饰也），能存威明乘庆云（内象谕也。思存胆神不倦，则仙道可致也），<br />
　　役使万神朝三元（三元道君各处三清之上，诸天神仙并朝宗之故也）。<br />
　　○脾长章第十五<br />
　　脾长一尺掩太仓（太仓，胃也。《中黄经》云：胃为太仓君。元阳子曰：脾正横在胃上也），中部老君治明堂（脾，黄庭之宫也，黄老君之所治。上应明堂，眉间入一寸是也），厥字灵元名混康（脾磨食消，内外相应。大肠为胃之子，混元而受纳之，康，安也），治人百病消谷粮（胃宫荣华则无病伤），黄衣紫带龙虎章（脾居胃上，故曰黄衣也。紫带龙虎章，胃络之象），长精益命赖君王（太仓混康，为君为王），三呼我名神自通（存思胃府之神，则心虚洞鉴也），三老同坐各有朋（上元老君居上黄庭宫，与泥丸君、苍华君、青城君及明堂中君臣、洞房中父母、及天庭真人等共为朋也。又中玄老君居中黄庭宫，与赤城童子丹田君、皓华君、含明君、玄英君、丹元真人等为朋也。下黄老君居下黄庭宫，与太一君、魂停君、灵元君、太仓君、丹田真人等为朋也。常存三老和合，百神流通，部位营卫，无有差失也），或精或胎别执方（《玉历经》云：下丹田者，人命之根本，精神之所藏，五气之元也。在脐下三寸附着脊，号为赤子府。男子以藏精，女人以藏胎。主和合赤子阴阳之门户也。其丹田中气，左青右黄，上白下黑），桃孩合延生华芒（桃孩，阴阳神名，亦曰伯桃。《仙经》曰：命门脐宫中有大君，名桃孩，字合延。衣朱衣，巾紫芙蓉冠。暮卧存之，六甲、六丁来侍人也。生华芒，谓阴阳之气不衰也），男女佪九有桃康（男女合会，必存三丹田之法。桃康，下神名，主阴阳之事。佪三为九，故曰佪九。《大洞真经》云：三元隐<br />
　　化，则成三宫。三宫中有九神，谓上、中、下三元君，太一、公子、白元、无英、司命、桃康，各有宫室，故曰桃康），道父道母对相望（阴阳两半成一，故曰相望），师父师母丹玄乡（道为宗师，阴阳之主也。丹玄乡，谓存丹田法也），可用存思登虚空（学仙之道），殊途一会归要终（合三以为一，散一以为三，道之要。《玄妙内篇》云：兆欲长生，三一当明），闭塞三关握固停（《经》云：“口为天关精神机，手为人关把盛衰，足为地关生命扉。又脐下三寸为关元，亦曰三关，言固精护气，不妄施泄），含漱金醴吞玉英（金醴、玉英，口中之津液。《大洞经》云：服玄根之法，心存胃口有一女子，婴儿形，无衣服，正立胃管，张口承注魂液，仰翕五气。当漱漏口中内外津液，满口咽之，遣入玄女口中。五过毕，叩齿三通，咽液九过也），遂至不饥三虫亡（《洞神诀》云：上虫白而青，中虫白而黄，下虫白而黑。人死则三虫出为尸鬼，各化为物，与形为殃，击之冲破也，其余众虫，皆随尸而亡。故学仙者精谨备于五情之气，服食药物以去三虫。又云：上尸彭琚，使人好滋味，嗜欲痴滞；中尸彭质，使人贪财宝，好喜怒；下尸彭矫，使人爱衣服，耽淫女色。亦名三毒），心意常和致欣昌（道通无碍），五岳之云气彭亨（五脏之气为五岳之云。彭亨，流通无拥之称也），保灌玉庐以自偿（玉庐，鼻庐也。言三虫既亡，真气和洽，出入玄牝，绵绵不绝，故曰自偿），五形完坚无灾殃（五体、五脏，自然相应故也）。<br />
　　○上睹章第十六<br />
　　上睹三元如连珠（三元谓三光之元，日、月、星也。非指上、中、下之三元也），落落明景照九隅（三光在上而下烛九<br />
　　隅。九隅，九方也。言常存日月，洞照一身也），五灵夜烛焕八区（五灵谓五星也，炳焕罗列一身。常能存之，则与天地同休也），子存内皇与我游（大道无心，有感则应），身披凤衣衔虎符（仙官之服御也），一至不久升虚无（一者，无之称也。学道专一，与灵同体，神仙可致也。《庄子》云：人能知一万事毕），方寸之中念深藏（方寸之中，下关元，在脐下三寸，方圆一寸，男子藏精之所。言谨闭藏之），不方不圆闭牖窗（方止圆动，不动不静；但当杜塞，不妄泄也），三神还精老方壮（还精神于三田，则久寿延年也），魂魄内守不争竞（魂阳魄阴，各得其一，故《易》曰：一阴一阳之谓道），神生腹中衔玉珰（腹心内明，口吐珠玉。按《五辰行事诀》云：两眉间直上一寸、入一寸为玉珰紫阙。窃观文意，未应是此也），灵注幽阙那得丧（存神守一，无横夭也），琳条万寻可荫仗（外象谕也。琳条，玉树。万寻，高远象。身形同真，则神明之所庇荫者也），三魂自宁帝书命（真道既成，名书帝录）。<br />
　　○灵台章第十七<br />
　　灵台郁蔼望黄野（灵台，心也。谓心专一存见黄庭，则黄野也），三寸异室有上下（三丹田上、中、下三处各异，每室方圆一寸，故云三寸。今人犹谓心为方寸，即一所），间关营卫高玄受（三田之间各有关，关营卫分部，至高至玄。心当受以存念之也），洞房紫极灵门户（《大洞经》云：两眉直上却入三分为守寸双田。入骨际三分有台阙明堂。正深七分，左为青房，右为紫户。却入一寸为明堂宫，左有明童真君，右有明女真官，中有明镜神君。却入二寸为洞房，左有无英君，右有白元君，中有黄老君。却入三寸为丹田宫，亦名泥丸宫，左有<br />
　　上元赤子，右有帝卿君。却入四寸为流珠宫，有流珠真人居之。却入五寸为玉帝宫，有玉清神母居之。其明堂上一寸为天庭宫，上清真女居之。洞房上一寸为极真宫，太极帝妃居之。丹田上一寸为玄丹宫，中黄太一真君居之。流珠上一寸为太皇宫，太上真君居之。故曰灵门户也），是昔太上告我者（我者，扶桑大帝君自谓也。言我道成，昔承道君授以黄庭之术也。言此道不远，止在丹田，故却言是昔也），左神公子发神语（按《大洞经》云：左有无英。此云公子，亦牙言耳。发神语者，用心专一，则教之以道），右有白元并立处（右为学道者之侍者也），明堂金匮玉房间（皆上元之宫。释如下说也），上清真人当吾前（上元部神，想在天庭之际），黄裳子丹气频烦（谓中元童子处于赤城。频烦气盛不衰竭），借问何在两眉端（明堂之前），内侠日月列宿陈（《五辰行事诀》云：太上真人招五辰于洞房，南极元君受传。每夜半坐卧，心存西方太白星在两眉间，直上一寸，入一寸为玉珰紫阙，左日右月。又次存北方辰星在帝乡玄宫，在发际下五分直入一寸也。又次存东方岁星在洞阙朱台，洞阙朱台在目后一寸直入一寸是也。又次存南方荧惑星在玉门华房，玉门华房在两目眦际直入五分是也。又次存中央镇星在金匮黄室长谷，黄室长谷在人中直入二分是也。存之缀悬于上。毕，叩齿五通，咽液二十五过，微咒曰：高元紫阙，中有五神。宝曜敷晖，放光冲门。精气积生，化为老人。首巾素容，绿帔绛裙，右带流铃，左佩虎真，手把天刚，散绛飞晨，足蹑华盖，吐芒练身。三景保守，令我得真。养魂制魄，乘飚飞仙。是其事也。内象谕），七曜九元冠生门（七曜，七星；配人之七窍。九元，九辰；配人之九窍。废一不可，故曰生门）。<br />
　　○三关章第十八<br />
　　三关之中精气深，九微之内幽且阴（谓关元之中，男子藏精之所也。又据下文，口、手、足为三关。又元阳子以明堂、洞房、丹田为三关。并可以义取而存之，则成三宫，是名太清、太素、太和。三三如九，故有三丹田，又有三洞房，合上三元为九宫中精微，故曰九微，言九微幽玄而不可见也），口为心关精神机（言发于情，犹枢机也），足为地关生命棐（言运用己身而生也，棐成为扉），手为人关把盛衰（纵舍由己）。<br />
　　○若得章第十九<br />
　　若得三宫存玄丹（三丹田之宫，故曰三宫。玄丹，丹元；谓心也。存思在心，故偏指一所也），太一流珠安昆仑（太一流珠谓目精。《洞神经》云：头为三台君，又为昆仑，指上丹田也。又云：脐为太一君，亦为昆仑，指下丹田也。言心存三丹田，诸神皎然在目前。本经曰：“子欲不死修昆仑”。昆仑，山名也。），重中楼阁十二环（谓喉咙。十二环相重，在心上。心为绛宫，有象楼阁者也），自高自下皆真人（高下三田，十二楼阁，皆有真神。文如上说），玉堂绛宇尽玄宫（绛宫、明堂，上下，相应，皆宫室也），璇玑玉衡色兰玕（喉有环圆动转之象也。兰玕，其色也），瞻望童子坐盘桓（存见赤城童子丹皇真人坐，言其神安静），问谁家子在我身？（言己有之），此人何去入泥丸（与上元诸神上下相应，《洞神经》云：脑为泥丸宫），千千百百自相连（神本出于一。一生二，二生三，三生万物。变化不离身心），一一十十似重山（存见万物，重叠安坐。山象坐形），云仪玉华侠耳门（云仪、玉华，鬓发之<br />
　　号。言耳居其间。《经》曰：“发神名苍华”。凡言华者，上敷荣之义，犹草木之花），赤帝黄老与己魂（赤帝者，南方之帝君也。黄老者，中黄老也。魂为阳神，魄为阴神，阴阳相推，故言与我魂。《太微灵书》云：人有三魂：一曰爽灵，二曰胎光，三曰幽精。常呼念其名，则魂安人身也），三真扶胥共房津，五斗焕明是七元（五斗，五星。七元，北斗也。又《灵宝经》有五方之斗，亦为五斗。《洞房诀》云：存九元、七元者，眠起初卧及食毕，微咒曰：五星开道，六合紫房，回元隐道，豁落七辰。生魂者玄父，变一成神；生魄者玄母，化二生身。摄吾筋骨者公子，为吾精气者白元。长生久视，飞仙十天），日月飞行六合间（天地内为六合。存念身中日月星辰，森罗万象，一如天地户间，了了然也），帝乡天中地户端（眉上发际五分直入一寸，亦为帝乡。又明堂上一寸为天庭，天庭即天中也。又鼻为上部之地户。心存日月星辰等诸神，皆当在其端。端谓鼻之上，发际之下也），面部魂神皆相存（内外星神，自相应也）。<br />
　　○呼吸章第二十<br />
　　呼吸元气以求仙（探飞根，采玄晖，吞五牙，挹九霞，服食胎息之道，皆谓天地阴阳、四时五行之气），仙公公子已可前（此洞房诀也。洞房宫左为无英君，一名公子。仙公，直指黄庭学者。言学黄庭仙公，复行洞房之诀，而存见公子，故言在前），朱鸟吐缩白石源（朱鸟，舌象。白石，齿象。吐缩，导引津液。谓阴阳之气流通不绝，故曰源），结精育胞化生身（本已之所从来也），留胎止精可长生（《真诰》曰：上清真人口诀，夫学仙之人，安心养神，服食治病，使脑宫填满，玄精<br />

                    <br>
                        　　不倾。然后可以存神服气，呼吸三景。若数行交接，漏泄施写者，则气秽神亡，精灵枯竭。虽复玄挺玉箓，金书太极者，将亦何解于非生乎？在昔先师常戒于斯事云：学生之人，一交接则倾一年之药势，二交接则倾二年之药势，过此以往，则不止之药都倾于身。是以真仙常慎于此，以为生生之大忌也），三气右回九道明（三气谓三丹田之气。右回言周流顺绪，调和阴阳，则四关九窍，通流朗彻而无病也），正一含华乃充盈（存正守一，神气华荣，故能充满六合，乘物而变），遥望一心如罗星（存见赤城童子居在城中，如星之映罗谷），金室之下可不倾（谓心居肺下，肺主金，其色白，故曰金室。常能存之，长生不死也），延我白首反孩婴（内指事也。谓童颜不老也）。<br />
　　○琼室章第二十一<br />
　　琼室之中八素集（谓上元清真琼室，体骨之象也），泥丸夫人当中立（《经》云：洞房中有父母。母即夫人也。亦名道母。泥丸、洞房，上已释），长谷玄乡绕郊邑（长谷，鼻也。玄乡，肾也。郊邑，谓五脏六腑也。言鼻中之气出入，下与肾连，周绕脏腑，心居赤城，存想内外。郭外曰郊。故为象谕也），六龙散飞难分别（言六腑之气，微妙潜通，难可分别，当审存之也），长生至慎房中急（气亡液漏，髓脑枯竭，虽益以畎浍，而泄以尾闾，不可不慎也），何为死作令神泣（房中不慎，伤精失明，故神泣也），忽之祸乡三灵殁（祸乡，死地。三灵，三魂也。谓爽灵、胎光、幽精殁亡者也），但当吸气录子精（呼吸吐纳，闭房止精），寸田尺宅可治生（谓三丹田之宅，各方一寸，故曰寸田。依存丹田之法以治生也。《经》云：寸田尺宅，彼尺宅谓面也），若当决海百渎倾（谓房中淫泄，不知<br />
　　闭止也），叶去树枯失青青（象人死无生气），气亡液漏非己形（《仙经》云：闭房练液，不多言，不远唾。反是矣），专闭御景乃长宁（专闭情欲，存服日光。《老子》曰：善闭者，无关楗而不可开。又《上清紫文灵书》有采飞根之法，常以日初出，东向叩齿九通，毕，阴咒日魂名、日中五帝字曰：日魂珠景照韬绿映回霞赤童玄炎飚象。祝呼此十六字毕，瞑目握固，存日中五色流霞来绕一身，于是日光流霞俱入口中，名曰日华、飞根、玉胞、水母也。向日吞霞四十五咽毕，又咽液九过也），保我泥丸三奇灵（泥丸，上丹田也。《大洞经》云：三元隐化，则成三宫。一曰太清之中三君，二曰三丹田之神，三曰符籍之神，故曰三奇灵也），恬淡闭视内自明（谓存思三丹田之法，一如上说），物物不干泰而平（行道真正，邪物不干），悫矣匪事老复丁（猛兽不据，攫鸟不搏。老者反壮，病者皆强。悫矣必然），思咏玉书入上清（精研《内景》，必获仙道）。<br />
　　○常念章第二十二<br />
　　常念三房相通达（三房谓明堂、明房、丹田之房也。与流珠、玉帝、天庭、极真、玄丹、泥丸、太皇等诸宫，左右上下皆相通达），洞得视见无内外（存思三丹田，三三如九，合九为一，明玄洞彻，无有内外也），存漱五牙不饥渴（《灵宝》有服御五牙者，五行之生气以配五脏。《元精经》云：常以立春之日鸡鸣时入室，东向礼九拜，平坐，叩齿九通，思存东方安宝华林青灵始老帝君九千万人下降室内，郁郁如云，以覆己形，从口中入，直下肝府。祝曰：九气青天元始上精皇老尊神，衣服羽青，役御天官，焕明岁星，散耀流芳，陶溉我形。上食明霞，服引木精。固养青牙，保镇朽零，肝府充盈，玉芝自生，<br />
　　延年驻寿，色反童婴。五气混合，天地长并。毕，引青气九咽止，便服东方赤书玉文十二字也），神华执巾六丁谒（神华者，《玉历经》云：太阴玄光玉女，道之母也。衣五色朱衣，在脾府之上，黄云华盖之下。六丁者，谓六丁阴神玉女也。《老君六甲符图》云：丁卯神司马卿玉女足曰之，丁丑神赵子玉玉女顺气，丁亥神张文通玉女曹漂之，丁酉神臧文公玉女得喜，丁未神石叔通玉女寄防，丁巳神崔巨卿玉女开心之。言服炼飞根，存漱五牙之道成，则役使六丁之神也），急守精室勿妄泄（精室，谓三丹田。上下资运而不绝，制之在心。心即中丹田也，缓急之所由，真妄之根本也），闭而宝之可长活（积精之所致也），起自形中初不阔（调心使气，微妙无形），三官近在易隐括（谓三丹田真官近在人身，隐括精气，常以心为君主者也），虚无寂寂空中素（外指事也。素，有二说），使形如是不当污（使形轻净，如悬缣素于空中也。又云身中虚空，使如器之练素，虚静当然。污谓有其事也），九室正虚神明舍（九室谓头中九宫之室及人之九窍。使上宫荣华，九窍真正，则众神之所止舍也。《洞神经》云：天有九星，两星隐，故称九天。地有九宫，故称九地。人有九窍，故称九生，言人所由而生也），存思百念视节度（存念身中百神呼吸上下，一如科法。文云“千千百百似重山”，皆神象），六腑修治勿令故（按《洞神经》云：六腑者，谓肺为玉堂宫尚书府，心为绛宫元阳府，肝为清泠宫兰台府，胆为紫微宫无极府，肾为幽昌宫太和府，脾为中黄宫太素府。异于常六腑也），行自翱翔入天路（谓升仙羽化也）。<br />
　　卷十二三洞经教部经三<br />
　　○治生章第二十三<br />
　　治生之道了不烦（无为清简，约以守志），但修洞玄与玉篇（谓洞玄灵宝玉篇真文《黄庭》也），兼行形中八景神（《玉纬经》云：五脏有八卦大神宿卫。太一八使者主八节日。八卦合太一为九宫。八卦外有十二楼，楼为喉咙也。脐中为太一君，主人之命也，一名中极，一名太渊，一名昆仑，一名特枢。主身中万二千神也），二十四真出自然（天有二十四真气，人身亦有之。又三丹田之所三八二十四真人，皆自然之道气也），高拱无为魂魄安（行忘、坐忘、离形、去智），清静神见与我言（能清能静，则心神自见。机览无外而与巳言，即谓黄庭真人），安在紫房帏幕间（紫房帏幕，一名绛宫。谓赤城中童子所安之处。存思神其状如此），立坐室外三五玄（谓八景及二十四真神营护人身，则三田五脏真气调柔，无灾病也），烧香接手玉华前（玉华即华盖之前，谓眉间天庭也。百神之宗元，真人之窟宅，从面而存之也），共入太室璇玑门（《洞房经》云：天有太室、玉房、云庭，中央黄老君之所居也。玉房一名紫房，一名绛宫，通名明堂。上有华盖，东西宫洞通左右黄庭之内，人身具有之，如上文说，璇玑，中枢名），高研恬淡之<br />
　　园（研精恬淡，真气来游），内视密盼尽睹真（入静存思，百神森森），真人在己莫问邻（《玉历经》云：老子者，天地之魂，自然之君，常侍道君左右，人身备有之也），何处远索求因缘（《道经》曰：大道汛兮，其可左右。言不远也）。<br />
　　○隐影章第二十四<br />
　　隐影藏形与世殊（学仙之士，含光藏辉，灭迹匿端），含气养精口如朱（肌肤若水虚，绰约若处子），带执性命守虚无（虚静恬淡，寂寞无为），名入上清死录除（得补真人，列象玄名），三神之乐由隐居（理身无为则神乐，理国无事则人安。三神，三丹田之神也），倏欻游遨无遗忧（倏欻，疾发也。下文云“驾欻接生宴东蒙。”或云倏欻，龙名也。无遗忧，谓悬解），羽服一整八风驱（八风，八方之风，先驱扫路也。羽服，仙服也。按《上清宝文》，仙人有五色羽衣。又《飞行羽经》云：太一真人衣九色飞云羽章。皆神仙之服也），控驾三素乘晨霞（外指事也。三云九霞，神仙之所御也），金辇正立从玉舆（《元录经》云：上清九天玄神八圣，骖驾九凤龙车。玉舆，金辇，皆仙人之服器），何不登山诵我书（书即是《黄庭经》也），郁郁窈窕真人墟（山中幽邃），入山何难故踌躇（责志不决）？人间纷纷臭帤如（人间世，不可君。帤，弊恶之帛也）。<br />
　　○五行章第二十五<br />
　　五行相推反归一（五行谓水、火、金、木、土。相推者，水生木，木生火，火生土，土生金，金生水，水又生木，周而复始。又相刻法：水刻火，火刻金，金刻木，木刻土，土刻水，<br />
　　水又刻火，周而复始。相推之道也。反归一者，水数也，五行之首，万物之宗。《道经》云：道生一，一生二，二生三，三生万物。又《易》有太极，是生两仪。太极者，一也。两仪，天地。天地生万物，又终而归一。一者无之称。万物之所成终，故云归一），三五合气九九节（《玄妙经》云：三者，在天为日、月、星，名曰三光。在地为珠、玉、金，名曰三宝。在人为耳、鼻、口，名曰三生。天、地、人凡三而各怀五行，故曰三五，其常精也。合三者为九宫。夫三五所怀，顺众类也。调和万物，理化阴阳，覆载天地，光明四海。风雨雷电，春秋冬夏，寒暑温凉，清浊之气，诸生之物，不得三五不立也。故曰天道不远，三五复返。三五者，天地之枢带，六合之要会也。九宫之气节，九九八十一为一章云云），可用隐地回八术（九宫中有隐遁变化之法，《太上八素奔晨隐书》是曰八术。又《太微八录术》云：太微中有三君：一曰太皇君，二日天皇君，三日黄老君。三元之气混成之精，出入上清太素之宫。能存思之，必得长生），伏牛幽阙罗品列（伏牛，肾之象。肾为幽阙。《中黄经》云：左肾为玄妙君，右肾为玄元君。罗品列，存思见之），三明出华生死际（天三明，日、月、星，人三明，耳、目、口，地三明，文、章、华，是生死之际。际音节也），洞房灵象斗日月（存三光于洞房。洞房、明堂已释于上者也），父曰泥丸母雌一（一明堂中有君臣，洞房中有夫妇，丹田中有父母。泥丸，脑神名。《道经》云：知其雄，守其雌。雌、无为一也），三光焕照入子室（明白四达），能存玄真万事毕（《庄子》曰：通于一，万事毕也），一身精神不可失（常存念之，不舍须臾）。<br />
　　○高奔章第二十六<br />
　　高奔日月吾上道（吾，道君也。《上清紫文吞日气法》，一名《赤丹金精石景水母玉胞经》。其法常以日初出时，东向叩齿九通毕，微咒日魂名、日中五帝字曰：日魂珠景照韬绿映回霞赤童玄炎飚象。呼此十六字毕，瞑目握固，存日中五色流霞来接一身，于是日光流霞俱入口中。又《上清紫书》有吞月精之法：月初出时，西向叩齿十通，微咒月魂名，月中五夫人字曰：月魂暧萧芳艳翳寥婉虚灵兰郁华结翘淳金清莹炅容素摽。咒呼此二十四字毕，瞑目握固，存月中五色精光俱入口中；又月光中有黄气，大如目童，名曰飞黄，月华玉胞之精也。能修此道，则奔日月而神仙矣），郁仪结璘善相保（郁仪，奔日之仙。结璘，奔月之仙。同声相应，同气相求，故二仙来相保持也），乃见玉清虚无老（升三清之上，与道合同也），可以回颜填血脑（魂魄反婴，得成真人），口衔灵芒携五皇（口吐五色云气，光芒四照，与五皇老君同游六合也），腰带虎箓佩金珰（仙人之服也。《九真经》云：中央黄老君腰佩玄龙神虎符，带流金之铃，执紫毛之节。箓，符箓也），驾欻接生宴东蒙（欻，倏欻。言乘风气忽发而往。或云欻也，龙名也。东蒙，东海仙境之山也。接生，长生也。与生气相接连，欻然而游其处）。<br />
　　○玄元章第二十七<br />
　　玄元上一魂魄炼（资一以炼神，神炼以合一），一之为物叵卒见（一者，无之称。也心恬淡以得之，知得之而不可见），须得至真始顾眄（守真志满，一自归己），至忌死气诸秽贱（<br />
　　凡飞丹炼药，服气吞霞等事，皆忌见死尸，殗秽之事，此卫生家之共悉也。然至道冲虚，本无净秽；未获真正，则净秽有殊；殊而不齐，则是非起于内，生死见于外，则清净者生之徒，浊秽者死之徒，故为养生之所忌也），六神合集虚中宴（六甲、六丁、六府等诸神俱在身中，身中虚空则晏然而安乐，不则忧泣矣），结珠固精养神根（结珠，谓咽液，先后相次如结珠。固精，不妄泄。神根，形躯也。夫神之于身，犹国之有君，君之有人。人以君为命，君以人为本，纮相资籍以为生主，而调养之也），玉飐金龠常完坚（《道经》云：善闭者，无关楗不可开。龠，锁龠。飐，或为匙也），闭口屈舌食胎津（屈舌导津液，食津而胎仙，故曰胎津），使我遂炼获飞仙（积功勤诚之所致也）。<br />
　　○仙人章第二十八<br />
　　仙人道士非有神（修学以得之也），积精累气以为真（有本或无此句，遂阙注），黄童妙音难可闻（黄童，黄庭真人，一名赤城童子。妙音，谓黄庭真人之妙音也），玉书绛简赤丹文（《黄庭经》一名《太帝金书》，一名《东华玉篇》也），字曰真人巾金巾（真人即黄童也。金色白，在西方，主肺。肺白，在心上，故曰巾金巾。《九真经》曰：青帝衣青玉锦衣帔苍华飞裙，芙蓉丹冠，巾金巾。又元阳子曰：真人凭午，居子、履卯、戴酉，酉者金也），负甲持符开七门（《老君六甲三部符》云：甲子神王文卿，甲戌神展子江，甲申神扈文长，甲午神卫上卿，甲辰神孟非卿，甲寅神明文章。存六甲神名，则七窃开通，无诸疾病），火兵符图备灵关（《赤章》、《斩邪箓》皆役使三五火兵。又《卫灵神咒》曰：南方丹天，三气流光<br />
　　；荧星转烛，洞照太阳；上有赤精开明灵童总御火兵，备守三宫。即火兵三五家事也。符者，八素六神、阳精玉胎、炼仙阴精、飞景黄华、中景内化、洞神鉴乾等诸符也。图谓《太一混合三五图》、《六甲上下阴阳图》、《六甲玉女通灵图》、《太一真人图》、《东井沐浴图》、《老君内视图》、《西升八史图》、《九变舍景图》、《赤界》等诸图，可以守备灵关，即三关、四关等，身中具有之），前昂后卑高下陈（列位之形象也），执剑百丈舞锦幡（神兵、幡、剑之状），十绝盘空扇纷纭（空中作气，炜晔挥霍），火铃冠霄队落烟（金精火铃，冠彻霄汉。部伍队阵，状如落烟屯云之势），安在黄阙两眉间（存思火兵气，状俱在天庭。天庭一名黄阙，两眉间是），此非枝叶实是根（学仙之本）。<br />

                    <br>
                        　　○紫清章第二十九<br />
　　紫清上皇大道君（亦名玉晨君也），太玄太和侠侍端（太玄、太和、真仙之嘉号也），化生万物使我仙（道气之功绩也），飞升十天驾玉轮（乘欻而往），昼夜七日思勿眠（至诚则感），子能行此可长存（延年神仙之道），积功成炼非自然（学以致其道也），是由精诚亦由专（守一如初，成道有余），内守坚固真之真（不失节度也），虚中恬淡自致神（神以虚受）。<br />
　　○百谷章第三十<br />
　　百谷之实土地精（草实曰谷，阴之类也），五味外美邪魔腥（非清虚之真气），臭乱神明胎气零（胎气谓无味之味，自然之正气也。服气有胎息之法。零犹失也），那从反老得还婴（<br />
　　言不可得发白反黑，齿落更生。此一句应在自存神之下，超此不类者），三魂忽忽魄糜倾（忽忽，不恬淡。糜倾，朽败也），何不食气太和精（进劝服炼之道）？故能不死入黄宁（黄宁，黄庭之道成也）。<br />
　　○心典章第三十一<br />
　　心典一体五脏王（神以虚受，心为栖神之宅，故为王也），动静念之道德行（谓念丹元童子也。夫念为有，忘为无。念则易心而后语，忘则厌心而神全，故道德行），清洁善气自明光（常念之故），坐起吾俱共栋梁（神以身为屋宅，故云栋梁。吾，丹元子也），昼日曜景暮闭藏（《庄子》云：其觉也形开，其寐也魂交。交，闭也），通利华精调阴阳（谓心神用舍，与目相应。华精，目精也。心开则目开，心闭则目闭。昼阳而暮阴，故云调阴阳）。<br />
　　○经历章第三十二<br />
　　经历六合隐卯酉（举心之用舍，阴阳之所由也。昼为经历，暮为隐藏。六合天地内上下四方，卯酉为朝暮，幽隐属也），两肾之神主延寿（肾神玄冥，字育婴。配属北方，主暮夜人能止，精则长寿。河上公曰：肾藏精），转降适斗藏初九（九，阳数也。斗，北辰也。北辰主阴，谓阳气下与阴合。《易》曰：乾元，在无首。无首，藏也），知雄守雌可无老（守雌，则藏九之义也）。知白见黑急坐守（《道经》云：知其雄，守其雌；知其白，守其黑。皆藏九之义也）。<br />
　　○肝气章第三十三<br />
　　肝气郁勃清且长（肝位东方。东方木，主春，生气之本也。清长，气色之象），罗列六腑生三光（存想生气，遍照五脏六腑，如日月星辰光曜明朗也），心精意专内不倾（能知一也），上合三焦下玉浆（言肝气上则与三焦气合，下则为口中之液。亦犹阴气上则为云，下则为雨。雨润万物，玉浆润百骸九窍也），玄液云行去臭香（真气周流，则无灾病），治荡发齿炼五方（云行雨施，无所不通。五方，五脏也），取津玄膺入明堂（咽液之道，必自玄膺下入喉咙。喉咙一名重楼。重楼之下为明堂，明堂之下为洞房，洞房之下为丹田。此中部），下溉喉咙神明通（身命以津气为主也），坐侍华盖游贵京（华盖，肺也。肝在肺之下。贵京，丹田也），飘飖三帝席清凉（三帝，三丹田中之道君也，亦名真人。言肝气飘飖，周流三丹田之所也。肝气为目精，故言席清凉），五色云气纷青葱（肝气与五脏相杂，上为五色云），闭目内眄自相望（常存念之，五脏自见），使心诸神还相崇（赤城童子与五脏真人合契同符，共相尊敬也），七玄英华开命门（七窍流通，无留滞也），通利天道存玄根（身为根本），百二十年犹可还（当急修行，时不可失），过此守道诚独难（去死近矣），唯待九转八琼丹（九转神丹，白日升天。抱朴子《九丹论》云：考览养生之书，鸠集久视之方，曾所披涉，篇已千计矣。莫不以还丹金液为大要焉。又《黄帝九鼎神丹经》云：帝服之而升仙，与天地相毕，乘云驾龙，出入太清。八琼：丹砂、雄黄、雌黄、空青、硫黄、云母、戎盐、消石等物是也），要复精思存七元（虽服神丹，兼习黄庭之道。七元者，谓七星及七窍之真神也。又五帝元君及白元无英君亦<br />
　　为七元道君。《洞房诀》云：存七元者，其咒曰：回元隐遁，豁落七辰。乃七元也），日月之华救老残（左目为日，右目为月。目主肝，配东方，木行。木位春，春为生气，故云救老残），肝气周流终无端（《庄子》曰：指穷为薪而火传。生得纳养而命续也）。<br />
　　○肺之章第三十四<br />
　　肺之为气三焦起（《中黄经》曰：肺首为三焦。肺之为气谓气嗽，气嗽起自三焦，故言三焦起。说三焦者多未的其的，其实今以五脏之上系管为三焦。焦者，热也。言肝心肺头热之义也），视听幽冥候童子（童子，心神，赤城中者。元阳子曰：窥离而下存童子。童子是目童也。谓人欲知死生，当以手指柱目眦，候其目光，有光则生，无光则死也），调理五华精发齿（五华，五脏之气。《仙经》曰：发欲数栉，齿欲数叩也），三十六咽玉池里（口为玉池，亦曰华池。胆为中池，胞为玉泉。华池咽液入丹田，所谓溉灌灵根也），开通百脉血液始（身中血液，以口为本始也），颜色生光金玉泽（百节开道），齿坚发黑不知白（反老还婴），存此真神勿落落（专城不堕），当忆此宫有座席（此宫谓肺宫也。座席，神之所安。《中黄经》云：肺首为三焦，玄老君之所居也），众神合会转相索（众真同聚，虑有邪精），<br />
　　○隐藏章第三十五<br />
　　隐藏羽盖看天舍（此明脾宫之事。脾为丹田黄庭，中央戊己，土行也。上观肝肺，如盖如舍也），朝拜太阳乐相呼（谓<br />
　　魂神与众仙合会也。《素灵经》云：太上神仙有太阳君、少阳君、太虚君、浩素君，群仙宗道之游乐也），明神八威正辟邪（八威，八灵神也。《真诰》云：《北帝杀鬼咒》曰：七正八灵太上皓凶长颅巨兽，手把帝钟素枭三神威剑，神王卫法，辟邪之道也），脾神还归是胃家（脾神名常在，字魂停。脾磨食消，胃家之事也。《中黄经》云：胃为太仓。太仓，肚府也），耽养灵根不复枯（脾为黄庭，人命之根本。心专养之，延年神仙也），闭塞命门保玉都（元阳子曰：命门者，下丹田，精气出入之处也。养童下龠护其主。主，身也。身为玉都，神聚其所，犹都邑也），万神方胙寿有余（胙，报也。万神以养见报，故寿有余也），是谓脾建在中宫（脾主中宫，土德），五脏六腑神明主（以脾为主），上合天门入明堂（存五脏六腑之气，上合天门。天门在两眉间，即天庭是也。眉入一寸为明堂），守雌存雄顶三光（《道经》云：知其雄，守其雌。雌、牝；柔弱也。三光，日、月、星也），外方内圆神在中（外方内圆，明堂之象也），通利血脉五脏丰（神恬心静），骨青筋赤髓如霜（百脉九窍，皆悉真正），脾救七窍去不祥（脾磨食消，耳目聪明），日月列布设阴阳（日阳月阴，日男月女），两神相会化玉英（男女阴阳，自然之津液也），淡然无味天人粮（神虽合会，当味无味），子丹进馔肴正黄（馔，气也。子丹真人进丹田之真气。脾为中黄，脾磨食消也），乃曰琅膏及玉霜（津液，精气之色象也），太上隐环八素琼（谓绛官重楼十二环，即喉咙也。中有八素之琼液也），溉益八液肾受精（咽液流下入肾宫，化为玉精也），伏于太阴见我形（太阴，洞房。谓睹琼液之形象也），扬风三玄出始青（扬风，感风化也。阴阳二气与和气为三，三生万物，生物微妙，故曰三玄出始青。言万物生而青色也。《太平经》曰：积清成青也），恍惚之间至清灵（<br />
　　阴阳生气，至微至妙），坐于飚台见赤生（调畅之气化为赤子。赤子，真人也。飚台，阆风台。神仙之游集也），逸域熙真养华荣（物外真气，自然养生），内盼沉默炼五形（内观形体，神气长存），三气徘徊得神明（三丹田之气也），隐龙遁芝云琅英（《仙经》云：肝胆为青龙，故曰隐龙。五脏九孔、八脉八脉：中医称人身十二经脉以外的阳维、阴维、阳跷、阴跷、冲、督、任、带为八脉。为内芝，故曰遁芝。云琅英，脾气之津液），可以充饥使万灵（服气道成，役使鬼神），上盖玄玄下虎章（神仙之服御也。《元录经》云：仙人有玄羽之盖，神虎玉章也）。<br />
　　○沐浴章第三十六<br />
　　沐浴盛洁弃肥熏（盛，古净字。肥，鱼、肉。熏，五辛），入室东向诵玉篇（太帝在东故也），约得万遍义自鲜（不出身中），散发无欲以长存（《仙经》：服九霞必先散发。又胎息法：仰卧散发，令枕高二寸五分。屈两手大母，指握固闭目，申两臂，去身五寸。乃漱满口中津液，咽之满三。徐徐以鼻内气。气入五六息则吐之。一呼一吸为一息。至十吐气可少频申。频申讫，复为之。满四九为一竟矣。寻观文意，此散发非专此道也。盖散发，无为自得之意，无外情欲而已），五味皆至正气还（合五为一，自然之道），夷心寂闷勿烦冤（闷，静也。寂默清静。《道经》云：其政闷闷，其民淳淳），过数已毕体神精（专精所致），黄华玉女告子情（丹田阴神与己言也），真人既至使六丁（真人，指学者身也。至，谓精至。六丁，如上说者也），即授隐芝大洞经（隐芝，谓隐者也。以仙人喻芝英），十读四拜朝太上（《玉精真诀》曰：《东华玉篇》者，<br />
　　必十读四拜。玉篇，谓此文），先谒太帝后北向（太帝在东，七元居北故也），《黄庭内经》玉书畅（仙道成矣），授者曰师受者盟（斯文可重，故以为盟），云锦凤罗金钮缠（信誓之物），以代割发肌肤全（契诚不假，出血断发），携手登山歃液丹（受行黄庭道者，必重盟而后传），金书玉景乃可宣（信洽方授），传得可授告三官（三官，天、地、水也），勿令七祖受冥患（传非其人，殃及先世。患，读为还也），太上微言致神仙（可尊可贵），不死之道此真文（一心敬重，奉而行之）。<br />
　　◎太上黄庭外景经──务成子注<br />
　　○序<br />
　　《黄庭经》者，盖老君之所作也。其旨远，其词微，其事肆而隐，实可为典要。强识其情，则生之本也。故黄者，二仪之正色；庭者，四方之中庭。近取诸身则脾为主，远取诸象而天理自会。然“谷神不死，是谓玄牝”。是以宝其生也。后晋有道士好黄庭之术，意专书写，常求于人。闻王右军精于草隶，而复性爱白鹅，遂以数头赠之，得乎妙翰。且右军能书，缮录斯文，颇多逸兴自纵，而未免脱漏矣。后代之人，但美其书璟而以为本，固未睹于真规耳。余每惜太上圣旨，万世莫测，今故纂注以成一卷，义分三部，理会万神。冀得圣人之教不泯，于当来矣。<br />
　　○上部经第一<br />
　　老君闲居作七言（老子者，天之精魂，自然之君，造立神仙，万世常存。作斯七言，以示后生），解说身形及诸神（上谈元一，济活一身。从头至足，皆可得生。总统纲纪，形体常平。道无二家，究备者贤），上有黄庭下关元（黄庭者，目也。道之父母供养赤子，左为陵阳，字英明；右为太阴，字玄光。三合成德，相须而升），后有幽阙前命门（肾为幽阙目相连。脐为命门三寸，日出月入阴阳并，呼吸元气养灵根也），呼吸庐间入丹田（呼之则出，吸之则入，呼吸元气，会丹田中。丹田中者，脐下三寸阴阳户，俗人以生子，道人以生身），玉池清水灌灵根（口为玉池太和宫，唾为清水美且鲜。唾而咽之雷电鸣，舌为灵根常滋荣），审能修之可长存（昼夜行之去伏尸，杀三虫，却百邪，肌肤充盈正气还，邪鬼不从得长生，面有光），黄庭中人衣朱衣（目中小童为夫妇，左王父，右王母，被服衣朱，游宴与合会，多处丹田里。昼夜存思勿懈怠），关元茂龠阖两扉（冥目内视，无所不睹。闭口屈舌为食母。含咽玉英，终身无咎。无者，气也。齿为茂，舌为龠），幽阙侠之高巍巍（道有三元，恣意所从。下部幽阙，玄泉之常。中部幽阙，两肾为双。上部幽阙，两耳相望。金门玉户，上与天通。娇女弹筝，盛厉宫商），丹田之中精气微（丹田者，一室也，与明堂对。精气微妙，难可尽分，故曰微矣），玉池清水上生肥（口中唾也。亭动口舌，白唾积聚，状若肥焉。漱而咽之，可得遂生），灵根坚固老不衰（舌为灵根，制御四方，调和五味，去臭取香，啄齿咽气，化为饮浆），中池有士服赤朱（喉中若京为元士，中和之下阙分理，朱光衣服神为友），横下三寸神所居（明堂之宫，方圆三寸神所居，正在目中央。眉为华盖，五色青葱），<br />
　　中外相距重闭之（中气当出，外气当入。当此之时门三关。二气相距，天道自然也），神庐之中当修治（教子去鼻中毛，神道往来则为庐宅。昼夜绵绵无休息也），玄膺气管受精府（喉中之央则为玄膺。元气下行，起动由之，故曰受府也），急固子精以自持（守精勿去也），宅中有士常衣绛（面为尺宅，真人官处其中央，被服赤朱，光耀灿然赤如绛），子能见之可不病（欲令世人深知道真，睹斯神功，终身不病也），横理长尺约其上（脾长一尺，约太仓上。中部明堂，老君昼所游止也），子能守之可无恙（守脾神老君所舍。深知知其意可无恙也），呼吸庐间以自偿（闭塞三关，屈指握固，呼吸元气，皆会头中，降于口中，含而咽之，则不饥渴，逐去三尸心意），子保完坚身受庆（人人有道，不能守之。保道之家，身形常平。上睹三光，状如连珠，落落象石，心中独喜，故以自庆），方寸之中谨盖藏（不方不圆，目也。闭户塞牖，中元不有。守之守之，得道之半），精神还归老复壮（精神欲去，常如飞云。上精不泄，下精不脱。魂魄内守，如年壮时也），心结幽阙流下竟（耳为心听，结连幽阙。鼻闻香则荫强，心达志通，则流下竟也），养子玉树令可杖（身为玉树，常令强壮。阴为玉茎，转相和唱。还精补脑，可得不病，长乐无忧在也），至道不烦无旁午（大道自然，不烦不虑，照察荡荡，则人本根至道，难得而易行焉），灵台通天临中野（头为高台，肠为广野。元气通天，玄母来下养我已也），方寸之中间关下（目央之中玉华际，大如鸡子黄在外，下入口中生五味，昼夜行之可不既也），玉房之中神门户（玉房，一名洞房，一名紫房，一名绛官，一名明堂。玉华之下金匮乡，神明门户，一之所从者哉），既是公子教我者（左为神公子，右为白元君。养我育我，常欲令我得神仙。父母供养子丹，日月相去三寸间），明堂四达法海源（三寸三<br />

                    <br>
                        　　重有前后，使以日月归中升，洞达四方流于海也），真人子丹当吾前（象长一寸两眉端，俯仰见之心勿烦），三关之中精气深（口为心关，足为地关，手为人关。深固灵珠，更相结连，微妙难知，固为深焉），子欲不死修昆仑（头为昆仑，道治其中。子午为经，卯酉为纬。日月照明，丹焉游戏，百官宿卫也），绛宫重楼十二环（金楼五城，十二周匝，丹黄为郭，五彩云集。绛宫玉堂，真一所从出入也），琼室之中五色集（璇玑玉衡，命立中央。五色琅玕，极阴反阳。营室之中全室也），赤神之子中池立（喉中之神主池精，受符复行，传付太仓），下有长城玄谷邑（肠为长城，肠为邑。肾为玄谷，上应南北也），长生要慎房中急（房，玉房也。急而守之，共会六合。六合之中诚难语，子欲得道闭规矩也），弃捐淫俗专子精（贤者畜精，愚者畜财。捐去众累，一复何求？还精补脑，润泽发须），寸田尺宅可治生（寸田，丹田。尺宅，面也。道之经纬，不可废忽，努力求之，必得长生也），鸡子长留心安宁（大道混成自然子，蒙蒙鸿鸿，状如鸡子。专心一意，守之不解长安宁），推志游神三奇灵（大道游戏琬阒，琬阒权刚执志，观见道真，三灵侍侧，弹琴鼓筝也），行间无事心太平（恬淡无欲，以道自娱。施利不足，神明有余，则为太平也），常存玉房神明达（玉房，一室也。卧于山西，知于山东；处于幽冥，都见无穷。内外相须，故言明达也），时思太仓不饥渴（咀嚼太和，神注含太仓。胃管一神名黄常子。祝曰：黄常子，吾有长生之道，不食自饱。不得妄行，留为己使。辟谷不饥，所当得也），役使六丁玉女谒（清洁独居便利六丁之地，呼其神名字，玉女必来谒也），闭子精门可长活（阴阳交遘，此之时，精神欲去淫佚，淫佚纵情，五马不能禁止。以手抚弦囊，引玉龠，闭金门），正室堂前神所舍（正室之中五色杂，璇玑玉衡道所立，舍于<br />
　　明堂游绛宫，变为真人丹田也），洗心自治无败洿（敬重天地，远僻嫌疑。闭目内视，思神往来，不与物杂，行不败洿，历观五脏视节度（五脏六腑，各有所主。修身洁白，绝谷勿食。饮食太和，周而更始，故不失节也），六府修治洁如素（心不妄念，口不妄言，目不妄视，耳不妄听，手不妄取，足不妄行。凡此六行，六府之候也。故能损之，道成德就，洁已如素也），虚无自然道之固（虚无恍惚，道之无，自然不存，俯仰自睹，常守玄素，须臾为早，知雄守雌，魂魄不离身也），物有自然道不烦（自然者，天地大神。不存不想，气自往来也），垂拱无为身体安（端壳自守，深畅元道。不犯天禁，身无灾咎，永保安也），虚无之居在帏间（虚无之性，乐于清净。修和独立，与神言语。施设帏帐，恶闻人声。观见玄德，五色徘徊。日月照察，使以东西。三五复反，转藏营机也），寂寞廓然口不言（隐藏华盖，归志洞虚，寂然广视，目睹明珠，昧然独息，不贪荣誉也），修和独立真人宫（太和之宫，在明堂垂华盖之下，衣朱衣。明堂四达知者谁？真人小童衣灿烂。欲知吾居处，问太微乎），恬淡无欲游德园（外如迷惑，内怀玉洁，恬淡欢乐，不贪世俗也），清净香洁玉女前（弃捐世俗，处无人之野，焚烧、香熏、便溺，六丁玉女自到，径来侍人也），修德明达神之门（德润身，富润屋。心达志通，视见神光、重楼绮户、金门玉堂）。<br />
　　○中部经第二<br />
　　作道优游深独居（隐身藏形，与世绝逾。舍气养精，颜如丹珠也），扶养性命守虚无（决谢祖先，避世隐居。司命定录，死籍以除。改字易姓，坚守虚无也），恬淡自乐何思虑（恬淡<br />
　　忽然，乐道守贫，不念不虑，至不烦也）？羽翼已具正扶骨（修道行仁，骨腾肉轻。道成德就，云车来迎。玉女扶辕，径升太清。非生毛羽也），长生久视乃飞去（万世常存，与一为友。玉女采芝啖之苗，食之。须臾立生毛羽，上帝征聘，飞入沧海），五行参差同根带（五彩腾起，或参或差，混沌不别，共生根带），三五合气其本一（三五十五在中央，二友之隐，往来三阳。玄德微妙，其状似龙，见之独笑，勿以语人），谁与共之斗日月（雌在北极，雄在南宫。真人不远，近在斗中。三光洞明，天地相望。子欲得一问两童）？抱玉怀珠和子室琭琭如玉，连连如珠，调和室房，随世沉浮），子能守一万事毕（一为大神，天地之根，人之本命。子能知之，万事自毕），子自有之持无失（人人有一。有一不知守，素损本根，爱财宝。贤者得之以为友也），即欲不死入金室（却入三寸为金室，洞房之中当幽阙，变吾形为真人，真人所处丹田中），出日入月是吾道（日出太阳，月入太阴，回周返覆，受符复行），天七地三回相守（天七地三，橐龠缩鼻，引地气即上希也，故回相守），升降进退合乃久（地气上升，天气下降。阴阳列布，合于绛宫。或进或退，正气从容，乃得长久），玉石落落是吾宝（连珠玉璧，落落如石，出于太阳，气如火烟，抟则不得，则吾重宝），子自有之何不守（人自有一，不知守之。守之者日还一日，失之命消也）？心晓根基养华彩（究备道真，深解无极，留年却老，自守本归根。开阖阴阳，布色华彩，常若少年），服天顺地合藏精（头为天，足为地。服食天气，灌溉身形，合人丹田，藏之脑户。天露云雨，何草不茂？）七日之午回相合（行道之要，七日一合），昆仑之上不迷误（昆仑，头也。上与天通，禀受元气不迷误），九原之山何亭亭（心为九原，真人太一处其中也。不出户房知四方。）中有真人可使令（真人，太一小<br />
　　童子。金楼深藏伏不起，隐藏九原不可使），蔽以紫宫丹城楼（金楼玉城，丹黄为郭。百官宿卫，一为上客。绛宫玉堂，真人宅舍），侠以日月如明珠（左日右月，合精中央，五色混沌。昼如明星，暮如明珠。晃晃煌煌，曾不休哉！）万岁昭昭非有期（明珠来下，坚当守之。长生之符，万岁昭然，非复有期。司命定录，死籍已除），外本三阳物自来（三阳，三精也。状若冠缨。扉玄无主，用和为根。不呼自来，默默翻翻），内拘三神可长生（三神，三子。拘此三神，生道毕也），魂欲上天魄入渊（暮卧魂上天，送日中三足乌。鸡鸣忽朦，来还其处。魄者，形也。年七十、八十，魄欲入泉。老人愁思，形容欲别），还魂返魄道自然（拘魂制魄，不得行人，善守自然，不用筋力），庶几结珠固灵根（结珠，连珠也。入口中含咽其精，固灌灵根），玉飐金龠身完坚（玉飐，齿。金龠，舌。开口屈舌，食母之气。不传恶言，身保完全），戴地悬天周乾坤（人生地，道来附已，故言戴地。玄母在天下养万物，不用机素，神明微妙，非俗所闻。常欲令我得神仙，迫于乾坤，不可逾蹶哉！）象以四时赤如丹（四时五行，周则更始。真人子丹，一化为己。被服赤珠状若丹），前仰后卑列其门（仰，高也。前高后下，背子向午，右阴生阳，离楼门户），选以还丹与玄泉（选，取也。缩引还丹，及玄泉之气，所谓名上升泥丸，炼治发根，须臾微息，其道自然），象龟引气致灵根（龟以鼻取气。极停微息，闭口咽之致灵根），中有真人巾金巾（金宝真人巾金巾），负甲持符开七门（甲，子也。背子向午，要带卯酉，制御元气，受符复行，皇天大道君也，常窥看七门），此非枝叶实是根（上皇大道君老子，太和，常侍左右，化生万物，非为枝叶），昼夜思之可长存（常注意思念，自睹三光，道之至妙，近在斗中），仙人道士非异有（仙人度世，非有他神，守一坚固，上<br />
　　精不泄，下精不脱，精神内守，千岁不死），积精所致和专仁（育养精气，专心一意。和气仁义，德合道真），人尽食谷与五味（俗人皆啖百谷之宝，土地之精，五味香连，当令饱食。厨内无真道，遂归黄泉），独食太和阴阳气（阴气上升，阳气下降合会，六合之中生五味，常自服食天相溉），故能不死天相溉（饮食太和，不死之药，食之不解，天自溉之），诚说五脏各有方（五脏象五行，六律肠胃方），心为国主五脏王（身有三百六十神，心为主。不出户，知天下；不下堂，知四方），受意动静气得行（志之所从，不可极也。清香洁善气自行），道自将我神明光（座与吾俱息，起与吾同衣。我饴来食，我居不行，客常日月三光相保守），昼日昭昭夜自守（昼日朗然，目睹景星。暮即徘徊，来归我已。知阳者明，不知阳，妄作凶），渴可得浆饥自饱（饥食自然之气，渴饮华池之浆。不饥不渴，可得长生也），经历六腑藏卯酉（两肾之神最为精，左王父，右王母。二气交错周六腑，上会目中，左卯右酉），通我精华调阴阳（阴阳列布若流星，流星七正益精华），转阳之阴藏于九（阳主阳中，乃种其类。阴生黍粟，阳生荧火，二气相得，更相包裹。九在口中也），常能行之可不老（知雄守雌，其德不离。知白守黑，常德不忒），肝之为气修而长（肝为青龙，肺为白虎，上与天通，故为长），罗列五脏主三光（心精意专，五内不倾；平床安卧，仰观三光），上合三焦下玉浆（上合三焦者，六合中也，流布四肢汗玉浆），我神魂魄在中央（拘魂制魄，不得动作。俱坐俱起，不得行止。明堂正在中央），精液流泉去臭香（精流液出，常如源泉。暮卧惺寤，荡涤口齿，去臭取香治发齿），立于玄膺舍明堂（明堂之中，方圆三寸，生道之根，大如鸡子黄如橘，过历玄膺甜如蜜），雷电霹雳往相闻，右酉左卯是吾室（午前子后之间，中央朝发太一华盖之<br />
　　卿，阳气以下在绛宫）。<br />
　　○下部经第三<br />
　　伏于志门候天道（志门，玄门也。候天道，守玄白），近在子身还自守（大道不远，近在身中。子自有之无求他），清静无为神留止（道为贤者施，不为愚者作。精心定志，神明欢也），精神上下开分理（精神上下，恍惚无常，求玄中之玄），精候天道长生草（上知天上，俯察地理。留年住命，白发如墨，则长生草），七窍已通不知老（耳听五音，目观玄黄，鼻受清气，口啖五味，不知老也），还坐天门候阴阳（天门，太阳一之门也。阴阳雌雄，微妙难睹。故坐伺候之），下于喉咙神明通（喉咙，咽也。啖食和气，则神明乃下降），过华盖下清且凉（华盖之下五色青葱，清灵之渊清且凉），入清灵渊见吾形（清灵之渊，微妙玄通。闭目内视，则见江海。伺候吾形，有顷相望，如照明镜深井，对相视，乐无极也），期成还年可长生（年到四十、五十，则不住还。得其理者，日益长久。不能明者，徒自苦耳），还过华下动肾精（华盖之下多阴凉，万神合会更相迎，引动肾气，上布紫宫），立于明堂望丹田（明堂、丹田相去不远，相望见），将使诸神开命门（一名大神。万物之先，保使群神，救护万民，出入命门），通利天道存灵根（九九八十一首，分为二部。从头至足，元气通流，周匝一身，灵根坚固，守之勿休也），阴阳列布若流星（三气升降，闭塞三关，百脉九孔，气候铄铄光晃晃，列布皮肤若奔星），肝气周还终无端（肝为青龙，出从吾左肺；为白虎，住在右。神道恍惚，无有端绪），肺之为气三焦起（肺有三叶三焦起，一名华盖，紫红色），上座天门候故道（天道，雄门。故道，本根。存本<br />
　　守根，乃得长生），津液醴泉通六府，随鼻上下开两耳（闭气缩鼻，长久微息。呼吸元气，一上一下，缩鼻不止开其耳），窥视天地存童子（上窥天门，则睹三光。俯视地理，见小童子），调和精华治发齿（精液华池。常以鸡鸣，啄齿三十六，下漱咽之。常以管钥开闭九孔，皆上头中治发齿），颜色光泽不复白（门户开张，精神布合。颜色光润，须发滋荣不复白），下于咙喉何落落（存候天道要不烦，落落如石，中心独喜），诸神皆会相求索（大道游戏，众神合会，交游徘徊太素中），下入绛宫紫华色（下入绛宫丹城楼，金紫帏帐，徘徊四隅），隐藏华盖观通庐（暮隐华盖，昼游明堂。观望神庐金匮乡也），专守心神转相呼（心为国主太一宫，专心一意向太阳，执志清洁，众神喜乐相呼来），观我神明辟诸邪（一居中央，诸神宿卫。当此之时，仰观神光，元阳子丹辟万邪），脾神还归依大家（脾神朝进明堂，暮归其宫，故依大家太仓也），致于胃管通虚无（胃管，太仓口也。虚无之宫在太初），藏养灵根不复枯（藏养灵根使渐润，调和满口而咽之，内不枯燥），闭塞命门如玉都（关门闭牖以知天道耳。玉堂之阳，一神之都市，知万物之价数也），寿传万岁年有余（俗人有余财，圣人有余年，寿命无期），脾中之神主中宫（中宫戊己，主于土府。万物攴行，土地之子。脾为明堂，神治中宫也），朝会五脏列三光（五脏六腑，神明之主。日月朝会，长幼有序。仰观三光日月斗），上合天门合明堂（天门开闭，出为雄雌。三光所生，侠在明堂。上圆下方，中无不有），通利六腑调五行（安神养己，六府通畅，邪气却走，正气内守五行之精，金木水火土为荣），金木水火土为王（五行相生，土为其主。万物畴类，皆归于土），通利血脉汗为浆（含气养精，血脉丰盈，骨濡筋强，润滋皮肤，汗出若浆），修护七窍去不祥（同穴异窍，各隔东西。常<br />
　　当修护，神明所依。辟却不祥，万物自化），二神相得化玉英（日月之神，阴阳之反。暮宿明堂，化生黄英下流口，淡如无味，用之不可既也），上禀天气命益长（坐常仰头鼻，受上清气，跨座随阳，四肢安宁。敬重天禁命益长），日月列布张阴阳（日月照察，万物瞻仰。阴阳设张，四时调和。凡此四行，亦在己躯也），五脏之主肾最精（肾之为气清且香。右为王母，左为王公。左青龙，右白虎，与天通），伏于太阴成吾形（太阴小童玄武里，赤神之子伏不起，转阳之阴成吾形，常存太素老小丁），出入二窍合黄庭（出入二窍两手间，黄庭中人主神仙，欲得吾处入阙山），呼吸虚无见吾形（虚无恍惚难悉言，呼吸元气环无端，欲睹吾形若临渊也），强我筋骨血脉盛（精气不泄，骨髓充满，常自壮强。血脉平盛，行若奔马，终身不倦），恍惚不见过青灵（恍惚中有物，青灵中有形。恍惚象大道有一，莫见其景也），坐于庐下见小童（神庐之下金匮野，顾见真人小童子，何从相求华盖下），内息思存神明光（闭目内视，存在神明见吾光。俯仰瞻之，青赤白黄），出于天门入无间（出于天门见四邻，入于无间睹太玄，太玄中有众妙之门），恬淡无欲养华茎（闲居静处，深固灵珠。素捐世俗，推刚就深含养玉茎，色如桃华），服食玄气可遂生（外为太玄，内为大渊。若如流俗，合四海源。审能服食，可得遂生），还过七门饮大渊（大渊玉浆甘如饴，近在吾身子不知，何处取之蓬莱溪），道我悬膺过青灵（太清之渊随时凉，青灵之台四远望，悬膺菀降太仓），坐于膺间见小童（金匮玉神小庐间坐，仙道见小童子，候吾规中道毕矣），问于仙道与奇方（仙道，谓虚无自然也。不行而至，举足万里，坐在立无。奇方，不死之药也），服食芝草紫华英（绝五谷，弃饴粮。使六丁玉女自来侍人，为取芝草金紫华英，得乃食之），头戴白素足丹田（真人致住，<br />

                    <br>
                        　　常欲令人得神仙。昼日头黑，至头白如素也，足履丹田中也），沐浴华池生灵根（沐浴华池，炼身丹田之中，主润灵根。华池，玉池），三府相得开命门（老子，太和各为一府，共侍道君。常开阖命门，阳明无端也），五味皆至善气还（六合之中自生五味，演而食之，正气并来），被发行之可长存（大道万毕，被发僵卧，炼身五岳，则得长生），大道荡荡心勿烦（大道荡荡，昭然旷然。要道不烦，烦道不要，求于无形），吾言毕矣慎勿传（吾者，中央老君也。解说天道，从头至足，皆可生也。勿传非人，令道不明，慎之慎之）。<br />
　　◎推诵《黄庭内景经》法<br />
　　当入斋堂之时，先于户外叩齿三通。闭目想室中有紫云之气，郁郁来冠兆身。玉童侍左，玉女侍右，三光宝芝，洞映内外。咒曰：<br />
　　天朗气清，三光洞明。金房玉室，五芝宝生。玄云紫盖，来映我形。玉童侍女，为我致灵。九帝齐景，三光同軿。得乘飞盖，升入紫庭。引气三十九咽，毕，入户北向四拜，长跪，叩齿二十四通，上启高上天真玉晨太上道君：某甲今当入室咏诵玉经，炼神宝藏。乞胃宫华荣，身得乘虚，上拜帝庭。毕，还东向揖大帝。又叩齿十二通，上启扶桑大帝旸谷神王：某乙今披咏玉经，乞使静室神芝自生，玉华宝耀，三光洞明，万遍胎仙，得同帝灵。毕，即东向诵十遍为一过。竟，还北向四拜，东向揖，不须复启也。但拜谒如法，随诵多少，然以十数为限。不依法而受经，亏损俯仰之格，徒劳于神，无益于求仙也。五<br />
　　犯废功断事，十犯身死于风刀之考。死为下鬼，负石之役，万劫还生不人之道。当以八节日送金环、青缯九尺，以奉于有经之师。师得此信，速录上学弟子郡县、乡里、姓名、年纪、生月日时于九尺青缯之上，正中于山岳绝岩之侧，北向奏名青帝宫。叩齿二十四通，微咒曰：<br />
　　天回道气，八道运精；三五应期，九祚代倾；命真玄寂，辅臣帝灵；玉札已御，今奏青名。谨关九府，五岳司灵，记我所列，上闻玉清。三年之后，来迎某甲微形，赐乘八景，升上帝庭。毕，埋青缯于绝岩之下。如此三年，有真人下降。一节不送，废功断事，不得入仙。三节违盟，告下三官，受考无穷。清虚真人曰：凡修《黄庭内景玉经》，应依帝君填神混化之道。读竟礼祝毕，正坐向东，临目内想身神形色、长短大小，呼其名字，还填本宫。不修此法，虽万万遍，真神不守，终无感效。徒亦损气疲神，无益于延命也。今故抄经中要节相示耳：<br />
　　发神苍华字太元（形长二寸一分）。脑神精根字泥丸（形长一寸一分）。眼神明上字英玄（形长三寸）。鼻神玉垄字灵坚（形长二寸五分）。耳神空闲字幽田（形长三寸一分）。舌神通命字正纶（形长七寸）。齿神崿锋字罗千（形长一寸五分）。右面部七神，同衣紫衣，飞罗裙，并婴儿形。思之审正，罗列一面，各填其宫。毕，便叩齿二十四通，咽气十二过，祝曰：<br />
　　灵源散气，结气成神。分别前后，总统泥丸。上下相扶，七神敷陈。流形遁变，爱养华元。道引八灵，上冲洞门。卫驱摄景，上升帝晨。毕，次思心神丹元字守灵（形长九寸，丹锦飞裙）。肺神皓华字虚成（形长八寸，素锦衣黄带）。肝神龙烟字含明（形长六寸，青锦披裳）。肾神玄冥字育婴（形长三寸六分，苍锦衣）。脾神常在字魂停（形长七寸三分，黄锦衣）。胆神龙曜字威明（形长三寸六分，九色锦衣绿花裙）。右六<br />
　　腑真人处五脏之内六腑之宫，形若婴儿，色如华童。思之审正，罗列一形，叩齿二十四通，咽气十二过，咒曰：<br />
　　五脏六腑，真神同归。总御绛宫，上下相随。金房赤子，对处四扉。幽房玄阙，神室纽机。混化生神，真气精微。保结丹田，与日齐晖。得与八景，合形升飞。紫微真人曰：昔孟先生诵《黄庭》，修此道八年，黄庭真人降之。此妙之极也。《黄庭》秘诀尽于此矣。形中之神，亦可从朝至暮，恒念勿忘，不必待诵《黄庭经》矣。<br />
　　卷十三三洞经教部经四<br />
　　◎太清中黄真经（并释题）<br />
　　○释题<br />
　　《中黄真经》者（中黄者，中天之君也。真者，得无为之身也。经者，为大道之径也）。九仙君撰（九仙者，天之真也。其位最崇，下管八天，上极真位，显两仪之成形。然大道之人，苞裹万景，含养天地，以慈爱为百行之源，以众善为资身之本；廓然洞达，存不舍之根；总察万行，无弃绝之智。是以出五明殿，入中和宫，放无极光，洞无极景。及与黄人论无极之义，显分圣教，须知无中不无，欲悟玄元，先了义趣。得之者同其生，失之者共其死。哀体内之莫测，病生灵之不悟。元气分散，随彼行之所生；体节分离，掩太阴之泉户。依余大教，必归云路）。中黄真人注（中黄者，九天之尊。余始自人间，登于圣路，保养和气，深藏其精。虑中行未成，切厉精诚，然后用其慈愍，剪其痴怒，去舍万端，百灵潜护，永绝爱欲，阴神私助，然可服灵气，固真一，知神仙可学也）。亦号曰《胎藏论》（夫《胎藏论》者，盖以人类受形于圣路，保和于气母。阴阳交配，随行所成。骨肉以精血为根，灵识以元气为本。故有浅深、<br />
　　愚智、祸福不同。此经辨人伦之有形，明腹内之修养。穷本见末，寻苗识根。端明五脏，然可修身。用之以人，受之以法，守之以功。若亏是行，徒擅其能，亦不可学也）。《胎藏论》者，盖九仙君兼真人之所集也。真人常观察元气，浩然凝结成质。育之以五脏，法五行以相应；明之以七窍，象七曜以昭晰（夫人腹内有五行之正气，顺之即无疾，逆之即为害。头应于天，足应于地。天欲得高，高即日月明；七窍欲得大，七窍大者道易成。为心气大，骨气大，和气大，节气大，此为神宅，修道易成，亦主有寿）。其识潜萌，其神布行（夫人受形于胎，然布情识之根，心识为最。因心运已，得无不为。道有存神宅，皆以心识为用。即未若无心舍损，直上九天，为之大要）。安魂带魄，神足而生（魂生于天，魄生于地，入胎成形，诸神居位。婴儿在胞，善知人事，无息无声，合于至理。既出胎腹，六识潜萌，体袭五谷，贪恚并生。随识所用，坐变痴盲，故《太微灵书》有还魂制魄法，皆须用心存思。若暂有忘舍，前功悉弃。此书并不载，盖为舍损心识）。形神相托，神形相成。口受外味以亡识，身受内役以丧情，神离形以散坏，形离神以去生。殊不知皮肉相应，筋骨乃成。肝合筋，其外爪；心合脉，其外色；脾合肉，其外唇；肺合皮，其外毛；肾合骨，其外发。咸伤筋，苦伤骨，甘伤肉，辛伤气，酸伤血（《玉华灵书》云：阳为气，阴为味。味归形，形归气，气归精。精食气，形食味。味伤形，气伤精。初皆相因，后皆相反。初相生成，后皆克害。谷气盛，元气衰，即反壮成老。常欲得春七十二日省酸增甘，以养脾气。夏七十二日省苦增辛，以养肺气。秋七十二日省辛增酸，以养肝气。冬七十二日省咸增苦，以养心气。季月末各取十八日省甘增咸，以养肾气。但依此养生，亦可得三百岁矣。存神亦得奔于诸天，只得为仙官尔，不得列于尊位）。<br />
　　故圣人曰：先除欲以养精，后禁食以存命。是知食胎气，饮灵元，不死之道，返童还年。此盖圣人之所重也。且夫一士专志，下学而上达：一夫有心，睹天道之不远。学而无志谓之愚（《准玄箓》云：无志之夫，万行不成矣）。不学不知谓之蒙（《玄元章》云：三生修道未具志，今生方遇《中黄》秘，若能闭得养形章，阴神永不夺人志。学道修行，大忌轻言泄事。纵得玉箓金章，终不成道。凡人遇异书奇术，皆天神助应，自是人愚慢其神理，难成道也。无分之人，永不相遇矣）。然三虫未去，子践荆榛之田；当三虫已亡，自达华胥之国（《玄镜章》云：华胥国者，非近非远乎！非人境所知，非车马所到。此国方广数万里，其国无寒热，无虫蛇，无恶兽，国内人民尽处台殿上，通诸天往来。人无少长，衣食自然，不知烟焰劳计之勤，不识耕桑农养之苦。所思甘膳，随意自生。百味珍羞，盈满堂殿。甘泉涌溜，注浪横飞。九酝流池，自然充溢。人饮一盏，体生光滑。异竹奇花，永无凋谢。祥禽瑞兽，韵合宫商。一国人民，纮相崇敬。然其国境外有三十里，草莽荆榛，四面充合。上有飞棘，罗覆数重；下有蒺梨，密布其地。欲游是国，先度此中。不顾凡身，然可得入。少生悔意，终不见达。凡言三十里荆棘者，为与三尸相持，身受虚羸寂寞，思食无味。等味及三虫亡后，身识冲和，情理安畅，冥心内境，自达胎仙。既入华胥，方验是迹。洞玄灵界，非凡所知）。显章云路，备述胎仙。知圣行之根源，辨仙官之尊位。至于霞衣羽服，玉馆天厨，盖为志士显言，聊泄天戒，非人妄告，殃尔明征（准《玄元教令科》：凡是秘密天箓，不可妄开尔，当有灭门之祸。轻言泄事，阴神为慢易玄科，天夺人志。虽欲学道，多逢难事隔塞也，大忌之）。密此圣门，必登云路（《三天教》云：闭言之人，与道合神；天助其德，有其玉骨。如此之人，修道必成无疑耳）<br />
　　。慎无传于浅学，誓莫示于斯文（学道无成，谓之浅学。妄传此等，当有刑祸之殃。道教禁科，大忌违誓，兼获罪无量，诫之）！慢而折神，轻言损寿（《玄格》曰：与人诤曲直尚减（弄）寿，况泄天章轻文传示。彼既受祸，此亦获殃，家当横难，身备刀光）。若非志士，无得显言（夫志士学道，心迹无二，然可口传，勿示文字）。总一十八章，列成一卷（一十八章者，为人有五脏六腑，外有七窍显应，故有十八章。不言九窍者，同于北斗九星，两星不见。一卷者，万行归之于一，此皆事合形神，应于运理）。号曰《胎藏中黄经》。皆以篇目相衔，文句相继。义精于成道，言尽于养生。行显意直，事具文切。食气之理备载，归天之道以成。援笔录章，列篇于后<br />
　　○内养形神章第一（此章五句，三十五言）<br />
　　内养形神除嗜欲（《洞元经》云：修养之道，先除嗜欲，内合五神；次当绝粒，心不动摇，六腑如烛。常修此道，形神自足），专修静定身如玉（夫人心起万端，随物所动。常令静居，不欲与众混同，内绝所思，外绝所欲。恒依此道，元气自足）。但服元和除五谷（世人常以五谷为肌肤，不知五谷坏身之有余。今取春三月，净理一室，着机案，设以厚暖床席。案上常焚名香。夜半一气初生之时，乃静心神，当叩齿三十六通，以两手握固，仰卧瞑目。候常喘息出时，便合口鼓满咽气，以咽入为度，渐渐咽之。若入肚，即觉作声，以饱为度，饥即更咽。但当坦然服之，无所畏惧。气入后如口觉干，即服三两盏胡麻汤，此物能润肠养气。其汤法：取上好苣绩三大升，去皮，九蒸九暴；又取上好茯苓三两，细杵为末。先下苣绩末煎三两沸，次下茯苓末，又煎数沸，即入少酥蜜。渴即饮一两盏，兼<br />
　　止思食。或四时枸杞汤，时饮一两盏，亦善咽气，自得通畅。但觉腹中安和，咽气渐当流滑。一切汤水尽不要吃，自得通妙理。但服气攻盘肠粪尽，咽气自然如汤水直至脐下。初服气小便黄赤，勿怪怪也。心胸躁闷，亦勿惧。但心境不移，自合妙理。若不绝汤水，虽腹肠中滓尽，终不得洞晓是非。或若要绝水谷，只在自看任持，亦不量时限远近。亦有一月，亦有五十日，亦有百日者，三丹田自然相次停满。一月，下丹田满，六十日，中丹田满。九十日，上丹田满。下丹田气足，脏腑不饥。中丹田气满，体无虚羸。上丹田凝结，容貌充盛，三焦平实，永无所思，神凝体清，方鉴是非。下丹田满者，神气不泄；中丹田满者，行步超越；上丹田满者，容色殊绝。既三部充实，自然身安道泰，乃可栖心圣境，袭息胎仙。此为专气之妙门，求仙之捷径也。若或食或断，令人志散；好食诸味，难遣谷气。此二事者，习气之所疾，求仙之大病。《经》曰：咸美辛酸五脏病，津味入牙昏心境，致令六腑神气浊，百骸九窍不灵圣。人能坚守，禁绝嗜欲诸味者，九十日三丹田凝实；百日内观五脏；三百日鬼怪不藏形，阴神不敢欺；千日名书帝录，形入太微）。必获寥天得真箓（凡飞炼上升，为下天仙官；存想无为气神，修三一之道，得上天仙官；若真子服胎息成者，得寥天升真箓，千乘万骑迎子，当获中天真尊），百日专精食气足（谓三丹田气足也。凡食气吞霞，言是休粮，盖非旦夕之功。先以德行护身，次以除阴贼嗔怒。此学道之志也。阴贼未息，三虫不除，或行非教之事，不复成矣。故《太微玄章》曰：除嗜欲，去贪嗔，安五脏，神足矣）。<br />
　　○食气玄微章第二（此章二十六句，一百八十二言）<br />
　　食气玄微总五事（夫言玄微者，皆事理莫达，谓之玄妙。言五事者，但学绝粒，即魂魄变改，三尸动摇），大关之要莫能知（夫人内行未成，不知诸魔相违，谓言道法无效，盖不达真正理也。若是先具内行人，只服津液，由得不饥，况于服气乎）。元气初服力尚微（夫服气为有滓滞。至一七、二七已来，滓秽退出，渐觉体内虚弱，百节无力，但勿为惧。缘元气未达腹胃中，所以觉虚弱。但咽气，使渐通流，日胜一日。但当坚志守一，候下丹田满，顿无饥渴。假令未达，皮肤容色黄瘦，亦勿以为畏，后当悦怿矣。如不专志兼食，行即用气，无效也，亦爱数败。此亦为不具内行人即如此。有爱缘牵心，彼自使败），要子将心运守之（《太元经》曰：凡休粮诸门甚多，学道至近须九年以下。无成者唯有服气，坚守百日，禁诸汤水。子心不动，三尸自除，永无败矣。只为学者浮心未定，居二疑之端，使心神动摇，三尸齐起，百思既至，心迹难归。虽服气，易为退败里诚必不灵矣）。谷气未除子何别，气则难停而易泄（夫体服气，欲速达五脏，除汤药外，诸物禁断。四十九日，谷气自绝。若少食诸味，即难遣谷气。若要用气，使内藏分明，当服此元气。经五十日，百物不食，闭目内想脾藏中气从心起，散至四肢，仰卧祝曰：中央戊己，内藏元气，黄色力坚，运之可治。丹阳莫辞，朱阴共议。得达四支，黄云大起。每至五更鸡初鸣时常候，莫令参差。如此二十七日，内见脾藏中气郁郁如黄云，透过四支。后当使此气灭烛吹火。百步外便使之，如大风起，可以兴黄云闭彼形，人无见者。若不依五更初，及不能坚守，或则少一日，即无效矣。此中黄闭气法）。或即体弱而心虚，或即藏虚而力劣（用气未达四肢，当有虚弱之患，但志之勿为惧矣。《大洞经》云：守之如初，成道有余）。一者上虫居脑宫（《洞神玄诀》：上虫居上丹田脑、心也，其色白<br />

                    <br>
                        　　而青，名彭居。使人好嗜欲、痴滞，学道之人宜禁制之。假令不绝五谷，常行此心，一年之外，上尸自终。人不知行，空绝五谷。若不绝贪欲，焉得虫终灭也）。万端齐起摇子心，常思饮膳味无穷，想起心生若病容（学道者不得内行扶身，却为三虫所惑乱也）。二者中虫住明堂（《洞神玄诀》曰：中虫名彭质，其色白而黄，居中丹田。使人贪财好喜怒，浊乱真气，使三魂不居，七魄流闭。《洞玄经》曰：无喜无怒，中尸大惧；不贪不欲；和气常足；坐见元阳，万神来集）。遣子魂梦神飞扬，或香或美无定方，或进或退难守常，精神恍惚似猖狂，令子坐败食谷粮，子若知之道自昌（怡然不易，其道自成也）。三者下尸居腹胃（下尸，其色白而黑，居下丹田，名彭矫。使人爱衣服，耽酒好色。但学道之人心识内安，三尸自死，永无败矣）。令子淡泊常无味（若常守淡泊，三尸既亡，永无思虑矣）。静则心孤多感思，挠则心烦怒多起（服气未通，被三尸虫较力。或则多怒，或则多悲思，或则多嗜滋味）。使人邪乱失情理，子能守之三虫弃（《太上升玄经》曰：食气坚心，一月内一虫当死，二虫无托。人但能服气，志守三十日，上虫死；六十日，中虫死；九十日，下虫死；百日心不移，即体康神清，永永不败。若或食或断，令人志退，则无效也），得见五牙九真气（五牙，为五行气，生子五脏中。九真者，为九天之道也。此五脏成，还应九天，所以五脏之气名九天也。元气成，当自别得五行之气，驱使无所不通也）。<br />
　　○五牙咸恶章第三（此章六句，四十二言）<br />
　　五牙咸恶辛酸味（若五味不绝，五脏灵气不生，终不断思欲之想。但令水谷除，何虑不生五气？五气既生，即五情自畅<br />
　　；五脏既满，元气自凝；元气既凝，五神自见；五神既见，贱恶人间，何世累之所能牵也），为有三虫镇随子，尸鬼坐待汝身死，何得安然不惊畏（三尸之鬼常欲人早终，在于人身中，求人罪状，每至庚申日白于司命。若不惊不惧，不早修炼形神，制绝五谷，使年败气衰，形神枯悴，纵使志若松筠，亦复无成矣。一朝命绝，悔恨何及）？劝子将心舍烦事（服气人大要者，静持心神，止舍烦务。使三虫动而无效，神气行而有征，自得五神获安，妙理潜达），超然自得烟霞志（能清能净，即自得志潜明，超然洞悟，烟霞之畅，在乎目前）。<br />
　　○烟霞净志章第四（此章四句，二十八言）<br />
　　烟霞净志通神奥（若得水谷气除，自然诸脉通晓，五脏灵光生。纵舍自有深奥，故不可测也。灵光，神气也），令子坐知生死道（若能制绝诸味，百日后无不成矣。自得众灵潜伏。生死之路，备睹机椷，天外阴司之道，常知矣）。蒸筋暴骨达诸关，握固潜通开百窍（谨案《胎息志理经》云：凡服气五十日后，假令未绝水谷气，遇日色晴明时景，朗曜景正午时，当于室宇内净软床席，散发于枕上，握固于两胁之傍，然后叩齿七通，端心瞑目，似觉微闷，即须用力握固，渐渐筋脉徐开，灵气潜通于骨肉之间，津液汗泽于皮肤之上，但当数数运用，自得颜色光悦，气力兼倍，发如新沐，髭若青丝。如不解闭气炼形，使用元气行通于毛发之间，自然每度鬓发跳踯。若不得此术，虽复休粮长生，有同瓦砾草木，无精光也）。<br />
　　○百窍关连章第五（此章四句，二十八言）<br />
　　百窍关连总有神（百窍通于百穴，百穴通于百脉。眼上二穴通于肝，肝脉通于心，故心悲则泪发于脸间。腭上双穴通于鼻脉，鼻脉通于心脉，故心悲则鼻酸。鼻脉复通于脑脉，故脑热则鼻干。《洞神明藏经》云：百脉通流，百窍相望，百关相锁，百节相连。故一穴闭则百病生，一脉塞则百经乱。故服气无疾，诸脉常自通畅。道人不死，胃腹无物停留。鉴察吉凶，百神归集于体，寒热不近，元气调伏于身。毒物不干，五脏灵神固护，狂兽不抟，土地常自卫持。隐现无难，骨肉合于玄化，即何虑不通于圣智也），由子驱除归我身（百关九节，皆神宅也。脏腑无邪气所生，即万神归集。邪气即谷气是也。若正气流行，所有疮痕点靥客气，自然消灭）。恬然得达自明真（故得洞鉴昭然，足辨邪正之类），自明真道永长存（致形神于不死之门，升子身于九天之上）。<br />
　　○长存之道章第六（此章四句，二十八言）<br />
　　长存之道因专志（若不专不志，则难通于圣理也），返荷三魂知不死（气通之后，当即自荷形神，明不死之路也）。何物为冤七七里（服气滓尽后，绝水谷，最切者在四十九日。渐渐当百脉洞达，返照如烛，俗心顿舍，五脏恬和。若不能坚持，前功并弃），坚然慎守咸酸味（少食诸味，难遣谷气）。<br />
　　○咸美辛酸章第七（此章十句，七十言）<br />
　　咸美辛酸五脏病，津味入牙昏心境（但是五味入牙，皆通于两眼之穴，散沾于百脉之内，使谷气坚实，藏腹停留。若求速达，请卓然断绝也）。致令六腑神气衰，百骸九窍不灵圣（<br />
　　为神气不凝于丹田之中，灵光不照于脏腑之内）。子能慎守十旬终，诸脉洞然若明镜（使功满十旬，神气自当凝实，灵光焕耀如烛，无不洞达）。六腑明神不隐藏，与子言语说心境。（五脏神自见也）。滞子神功去路难，大都谷实偏为病（若谷气不除，即不见幽玄至理也）。<br />
　　○谷实精华章第八（此章六句，四十二言）<br />
　　谷实精华与灵隔，缠罗六腑昏诸脉（谷气精华化为涎膜，缠罗五脏六腑、关节筋脉，故不可知。但是服气人经五六十日后，见肠胃中滓尽，将谓更无别物，不知谷气精华殊未出也。所以有思食虑散之意，反使情切心悬，不可堪忍，亦为尸鬼所祸也。自后但有物如脓如血，或若坏脂，或若鸡鸭粪，此乃谷气欲出，有此状也。后更三二十日，又有异物如涎如膜，此则谷实精华之状也。若先曾兼食服气，或断或绝，经历岁余，一旦顿绝，还校便成。若无此物，亦不怪也。但无谷气，则诸脉洞达，反照如烛。《大洞经》云：初服气，人亦觉肠中滓尽，又见所食汤水，旋于肠中出，谓腹内更无别物，不知谷气未出也。谷气若尽，想更有何所思？形神如归，豁然安泰，情无虑思，寂寞瘦弱等患疾亦何惧？退败不进之忧必审而思之，无得退也。若能顿绝汤水，得三十日已来，却退不能坚持，即若穿井及纻，见水而不取也。一何痛也！）元神不返欲何依？子心未达焉能测（谷气未除于脏腑之间，神气不守于丹田之内，故道者昧然无知神功在近也）？可惜玄宫十二楼，那知返作三虫宅（若不修炼形神，身上宫室皆为三虫之窟宅）。<br />
　　○三虫宅居章第九（此章四句，二十八言）<br />
　　三虫宅居三部里（此虫常在三丹田内）。子能运用何忧死（但依圣人之言，用心修行，何殃累之所及也）？漂然郁郁常居此（元气常引内气周流身中，即却复丹田之内也），自辩元和九仙气（谷气尽，即自辨识元气也）。<br />
　　○九仙真气章第十（此章十二句，八十四言）<br />
　　九仙真气常自灵，三虫已死复安宁（《大洞元经》曰：三虫亡，神气昌。内照五脏中气，使之如神，若居世游隐法，具在《胎息章》中说）。由子运动呼吸生（神气若足，呼吸运动，兴起云雾，自然得成，隐化无滞）。居在丹田内荧荧（服气成者，居在丹田中，凝结若鸡子，炳焕如烛，光照数里，内无不见，是为三丹田气，自然如此也），筋骨康强体和平（《三光经》曰：炼髓如霜，换骨如刚。服之千日，力倍于常。后能日驰千里，奔马不及也）。心识怡然自畅情，思逸神高心彩明（食气成者，心神常自畅悦。情高思逸，弃贱人间也）。却闻五味觉膻腥（观五味，见滓败。示五香，闻腥坏。寻苗见根，故有是闻，自然如此。为天气达也，俱有此见）。肌肤坚白筋骸清（《胎息章》中自有炼骨法，具载也）。地府除籍天录名，坐察阴司役神明，内合胎仙道自成（入胎息至五百息，当入异境。地籍除名，三天录仙。至千息，魂游上境）。<br />
　　○胎息真仙章第十一（此章四句，二十八言）<br />
　　胎息真仙食气得，却闭真气成胎息（服气二百日，五脏虚<br />
　　疏，方可学入胎息。准《九天五神经》云：先须密室无风，厚软毡席，枕高四指，才与身平。求一志人，同心为道侣。然后捐舍心识，握固仰卧。情无所得，物无所牵。灵气渐开，心识怡然。初闭息，经十息至五十息、至百息，只觉身从一处，如在一房中。只要心不动移，凡一日一夜十二时，都一万三千五百息。故《太微升玄经》云：气绝曰死，气闭曰仙；魄留守身，魂游上天。至百息后，魂神当见。其魄缘是阴神，常不欲人生。其神七人，衣黑衣，戴黑冠，秉黑玺。《洞神经》曰：为之玄母。此神是阴尸之主。若见此神，子当谨心存念，祝曰：玄母玄母，吾尸之主。长骨养筋，莫离尸户。吾与魂父，同游天去。次当见魂父，三人各长一尺五寸，衣朱衣，戴朱冠，秉朱玺。当引上元宫诸脑神百余人出。子当身见三丹田中，元气如白云，光照洞达。当呼三魂名：一曰爽灵，二曰胎光，三曰幽精。得此三魂，阳神领脑宫神引子元神游于上天。初出之时，只觉身从一黑房中出，当见种种鬼神形容：或伟大者数丈，或微小者如燕雀，或披发若乱蓬，或开眼如张电，为上界道路，皆是鬼神之过路。子但安心，无生惧意，亦须得良伴相助。缘元气上与魂神相应，若有惧心，元气当自口鼻出，即子身不得去也。但一夕之中，令傍人自记喘息数。至息已，子当与三元神同游上界也。其道当成，以后即不得微有泄漏。大慎大慎！但不顾于物，鬼神伏德）。羽服彩霞何所得？皆自五脏生云翼（后炼形上升，自成五色羽衣。《中天羽经》曰：轻轻状蝉翼，璨璨光何极。蝉为饮气乘露，故生羽翼。人服元气，而天衣不碍于体，即可知也）。<br />
　　○五脏真气章第十二（此章十四句，九十八言）<br />
　　五脏真气芝苗英（《太华受经》曰：元气含化，布成六根。吉凶受用，应行相从。内气为识，胎气为神。子能胎息，复还童婴。反魂五脏之始，先布于水。内有六腑，外应六根），肝主东方其色青（《太明五纬经》曰：肝主于木，生于水，克之于土。来自东方，其色苍，受之于阳。潜伏此气，千息生光。但常用气，未至胎息。当存想青气出之于左肋，但六时思之不辍。自子时常隔一时，至五十日，当见此气如青云。用此气可治一切人热疾、时行臃肿、疥癣、急瘦。但观前人疾状，量其浅深，想此气攻之，无不愈差。如观前人肝色枯悴，不可治也）。子但闭固千息经，青气周流色自成（胎息经：千息为内养，此气青色，当自凝结）。心主南方其色赤，伏之千息赤色出（《太明五纬经》曰：心主于火，生之于木，克之于金。来自南方，其色赤光，受之于朱阳，为夏天也。潜伏千息，当出心堂。常服气，未至胎息。每日午时，想赤气在心，大如鸡子，渐渐自顶而出自散。咒曰：南方丙丁，赤龙居停。阴神避位，阳官下迎。思之必至，用之必灵。自此三咒之，能常行此气，存想五十日不阙，当有赤气如火光自见。用此气可治人一切冷病。当用气攻前人病时，其人面色带青即不治，阴气不可治。凡存神气法，并不欲得遣人知）。肺主西方其色白，服之千息白色极（《太明五纬经》云：肺主于金，生之于水，克之于木。来自西方，其色白，澄净微芒。功达千息，光彻洋洋。常服，每至丑时，存想肺间有气，状如白珠，其光渐渐上注于眉间，后乃咒曰：西方庚辛，太微玄真。内应六腑，化为肺神。见于无上，游于丹田。固护我命，用之成仙。急急如律令！存念一遍，如此四十九日，肺中有气如白云自见。此气照地下一切宝物，及察人善恶，示表知里。如不行存想五气法，服气三年，方见五脏内事。此缘不具真行，使用不辨相克相生。如寒用心气，<br />
　　缘是火气。如热用肾气，缘是水气。不辨用气，即无效也。《九气经》中亦不言气法，寥廓尚秘，况是人间也？）脾主中央其色黄，服之千息黄色昌（《太明五纬经》云：脾主于土，生之于火，克之于水。来自中方，其色黄。闭气千息，不敢伏藏。存想黄气，但一日一想，不限时节，亦无咒。其脾藏存之四十九日，自见此气，已后能用，可将身入墙壁，人尽不见）。肾主北方其色黑，服之千息黑色得（《太明五纬经》曰：肾主于水，生之于金，克之于火。来自北方，其色黑，微芒。伏之下元，主持命房。内有真白，守之不忘。此五脏神气，但至五更初，各存想气色都出于顶上讫，即止。亦不假一一别存想，兼不用咒亦得，只是较迟，满百日方有效验也）。驱役万灵自有则（服气心志正，兼行内行，内外相扶。一年后，应是人间鬼怪、精魅、及土地神祇，并不敢藏隐。所到去处，地界神祗先出拜跪，常随卫道者。阴司六籍，善恶具知，然亦不可便将驱使，缘未具三天真箓，虑有损折。若入胎息得升身诀，且要游人间，但依此经尸解法，然可游世，即无遮碍。不尔，未可忘道。若不务此术，但务化人矣，自他俱利）。乘服彩霞归太极（《胎息伏阴经》曰：内息无名，唯行想成。若不行戒行入胎息，未得合神。《太微灵隐书》曰：凡人入胎息，游人间，行尸解术，随物所化，故有托衣衾所化者。常以庚辛日取庚时，于一净室内焚名香一炉，于所卧床头兼须设机案，上着香炉，下着所拄者龙杖及履鞋等物，尽安置于头边。身衣不解，以衾盖之，首西而卧。自念身作死人，当阴念此咒七遍，咒曰：太一玄冥，受生白云。七思七召，三魂随迎。代余之身，掩余之形。形随物化，应化而成。急急如律令！此存念一食间，但依寻常睡。如当存念之，起一食久，辄不得与人语，若与人语，其法不成。如此常行四十九日，渐渐法成。后要作，不问行住坐卧，阴念<br />

                    <br>
                        　　此咒七遍，随手捉物，身便别处去。众人只见所把之物，身将以死矣。后却见物还归本形。此法即可以下界助身，不可以便行非法之事。大须护慎其法，大须隐默。若卧在床上，但以被覆身，隐念一遍，便却出入，只见所卧衾被是身，不见被形。若于财色留心，当为神理销折矣）。<br />
　　○太极真宫章第十三（此章七句，六十三言）<br />
　　太极真宫住碧空，绛阙崇台一万重，玉楼相行列危峰（上界宫馆，生于窈冥，皆有五色之气而结成。下界土地，皆是水气横凝扶住，故不得自在，不得坚长，不得平正。上界以八珍为土地，七宝为用器。至于宫殿，七珍合成，有自然不运之力，无人功兴动之用。上界以七珍精气为日月，下界以阴阳纯气为日月。下界言一年三百六十日，是上界一日十二时也。《太黄经》曰：不食土地精，生居太一城。为形神俱得去也）。瑶殿荧光彩翠浓（为七珍翠彩焕烂，光彻内外无隐碍。千阁万楼，互相影对，太仙真人犹居此外也）。红云紫气常雍容，玉壁金梁内玲珑（《玄宫玉堂经》曰：白玉为壁，黄金为梁，青珊为架，红璧为床。进以九霄之膳，酌以八琼之浆）。凤舞鸾歌游咏中（上界有天凤舞鸾霄之歌，并是曲名也）。玉馔金浆意任从（《九宴玄厨经》曰：一日十进九霄之膳，七献八琼之浆，一日十进食，八献酒）。九气真仙位列崇（胎息得列九真上仙）。<br />
　　○九气真仙章第十四（此章十句，七十言）<br />
　　九气真仙衣锦衣，绡縠云裳蝉带垂（真君衣琼文锦、蝉縠<br />
　　之衣也）。天冠摇响韵参差（冠摇众佩，响韵五音，为自然也）。九文花履锦星奇（九文锦为履，其花零乱如众星钻壁也）。却佩霓裳朝太仪（霓服，仙官朝裳。人初得仙，皆朝太仪真君九天主也）。十方彩女执旌麾，百灵引驾玉童随，前有龙幡后虎旗（前朱雀，后玄武，左青龙，右白虎。皆是百灵之数）。羽服飘干八气吹（八气，八方正气，先治道路也）。更上寥天入太微（太微都在第五天，金星轮朱华宫，亦太微，管下界生死籍部。每四时八节，申籍奏闻上界太微。凡此官吏，有四十万众大数）。<br />
　　○太微玄宫章第十五（此章八句，五十六言）<br />
　　太微直上寥天界，动静风调鸣竽籁（太微上界所有风摇，皆如笙竽之韵，如极乐之所，自然如此也）。殿阁穹崇何杳隗（香隗，谓虚峻极也。殿阁重数甚多，横壮尤丽也）。寿永衣轻人体大，九天各各皆相倍（九天羽服仪仗，各各相次加倍。羽衣转轻，人体转大。彩翠鲜华，日月转迈长远也）。是为因心得自在（因心运身，得出三界）。静理修真为圣人，九行门空列章戴（夫九行者，道人之窟宅，动息住持，不离其内。一者以慈愍为衣，二者以止舍为食，三者以正心为乘，四者以专志为才，五者以谦下为床，六者以顺义为器，七者以勤惠为屋，八者以修空为宅，九者以阴施为业。修道之子，不持此九行，去道疏矣）。<br />
　　○九行空门章第十六（此章十二句，八十四言）<br />
　　九行空门至真路，大道不与人争怒，动息能持勿暂停，阴<br />
　　神返照神常助（持心不息，其道易成）。诸行无心是实心，因心运得归天去（无心之心，因心运心；虽无有心，还因心有）。除苟无心是谓真（众事曰苟，无事曰除，除心止念，万行归余），自随胎息入天门（胎息以善行为要机，无念为至路）。玄元正理内藏身，无曲潜形体合真（《洞玄经》曰：心无曲，万神足）。三部清虚元气固，六腑翻成百万神（三元静，六腑调，真气归于真行，二理相合。五脏六腑诸神，共有百万，自然相和应也）。<br />
　　○六腑万神章第十七（此章十句，七十言）<br />
　　六腑万神恒有常（五脏六腑，百关九节，有神百万，若日常清净修之，即当自见），元和净治谷实尽（但以元气攻运，何谷气之不去）？大肠之府主肺堂（肺为首三焦之主），中有元神内隐藏（脏腑既净，万神自藏。故《太明经》曰：大肠主肺也。鼻柱中央为候色也。重十二两，长一丈二尺，广八寸，在脐左边，曲叠积一十二盘。贮水谷一斗二升。主十二时。内有神，各具本色衣冠十二人。若除水谷气尽，元气自足，其神当见。各据本时，递相更直，以卫修道之子也）。肾府当明内宫女，外应耳宅为门户（《内神经》曰：精主肾，肾为后宫。内宫列女耳。肾之官承气于耳。左肾为壬，右肾为癸，循环两耳门中。有神五百人，内有元神，守自都管兼主志。凡人好嗔怒，即伤肾。肾伤即失志，俱丧元神。故道者忌嗔怒，道成，内神常见于人当卫道者也）。膀胱两府合津门，气海循环为要路（膀胱是两府气。肾合膀胱，乃受津之府，上应于舌根也。津液往来，常润肥泽舌岸，以应两膀胱气。若少不润，服气人未成，当欲少语，以养津也。语多即口干，口干难用气也。中<br />
　　有神三百六十人，以应一年之数，气成当见。其神常抱无贪之行，故道者不贪，志合神理。《大洞升玄经》曰：行合神见，道成归天。此神人，行胎息即自出，常护卫人近道者也）。子当得见内神章，终身不泄神常助。<br />
　　○勿泄天神章第十八（此章八句，五十六言）<br />
　　勿泄天神子存志（终始不泄，天神助子）。凡是天章勿轻示，三十三篇世绝知，况复《中黄》秘中秘（道有《胎光经》三十三篇，禁绝不许妄传泄，况兹中黄灵句，秘之特重，慎之慎之！）先礼三真玉仙使，然后精心睹文字（《教令科》云：欲开示三真等经，先须择甲子日，净室烧香，心存南华真人，念三天真君同开作证。首东作礼四拜，然后云：某为求道，辄开九天大圣真文，传示一遍。故得百灵同助，身归太无，名入天户。不得示三人，切忌容易泄漏。若不依经教妄开示，如睹常文必有殃，责非浅，莫轻慢！）违教身罹非命殃，子孙受祸当须忌（余殃明罚，世世子孙受祸。大忌大忌）！<br />
　　卷十四三洞经教部经五<br />
　　◎黄庭遁甲缘身经<br />
　　道言昔于蕊珠宫中，听黄庭妙义、《大道琴心灵篇》内固变化之道。人之受生，分灵道气，含和阴阳。逐恋声色，为滋味所惑，为奢淫所诱，亡失正念，虚度壮年。焉知动静出处，当依教修习，履历妙行，以辅养其神，则身安静，万灾不干，邪魔不挠。存念善道，远离恶道，往来出入，当呼今日日神姓名字云：某送我去来。如是呼之，乃行其道，直日神与人同行神道，众恶不干，能却百鬼，不逢恶毒。又奏表上谒贵人，皆书符持怀中，三呼“直日之神，与我同行！”入疾病家、死生家，置符于怀中，遇阴日右畔，阳日左边。若入山林避难者，三叩齿，直呼之神名字。并呼甲申神，山中鬼魅、狼虎之类，尽皆迸走。若辟除恶神鬼者，书六甲六乙符持行，并呼甲寅神，鬼皆散走。若入军阵辟兵，即书六丙六丁符，并呼其神姓名，仍呼甲午神名，兵刃不伤。若欲辟火者，书六壬六癸符，并呼其神，又呼甲子神姓名字云：与我同行！即不被烧热。若欲避水难者，书六戊六己符，并呼甲戌神，即免水溺。若县官口舌，书六庚六辛符，并呼其神姓名，又呼甲辰神，官符口舌悉皆解散。已上所言，书符带之，秘之勿传。假令甲子神姓王字文卿，<br />
　　王自是姓，文卿是字。至癸亥他皆仿此。从神计八百七人，每日有一神当直。人能每日清旦，三叩齿，诵直日之神名云：某君为直日，与我俱行，使我所在，咸亨利贞！又每日三叩齿，诵本命神，须食之物，宜与本命神契，尤加福寿。更能于本命日，与本命神作大福利，吉庆尤甚。“某乞左青龙孟章甲寅，右白虎监兵甲申，头上朱雀陵光甲午，足下玄武执明甲子，月为贵人入中央。”右此一首，常密念之令熟，勿令出声，不要佗人知。若有县官，或有殃害之气，军阵险难之处，及入佗国未习水土，或遇疫病辰日，数数存念之。或入孝家临尸见丧，亦入门一步诵一遍，叩齿三下，当诵三遍。此我法也。来日平觉，便念四海神名：<br />
　　东海神名阿明，西海神名祝良，<br />
　　南海神名巨乘，北海神名禺强。<br />
　　四海大神辟百鬼，荡凶灾，急急如律令！<br />
　　《黄庭内景秘要六甲缘身经》曰：若人卒得疾，及痈尰、恶气、飞尸、百毒、恶梦之属，便闭气诵甲午至戊戌止，留气在上斗中。上斗中者，在两乳间也。闭气暗诵甲午至戊戌十遍，然后吐气，又诵甲子至戊辰止，留气在下斗中。下斗中气暗诵甲午至戊戌十遍，然后吐气，又诵甲子至戊辰止，留气在下斗中。下斗中者，脐中也。亦暗诵十遍，然后吐气，以治建八尺之质，含万有之躯。外有四支、九窍，内有五脏、六腑，各有神主，精禀金火，气谐水木（五脏者，是五神之府，含生之器。神欲安，气欲宽，导养之妙）。<br />
　　火则躁而礼，金则勇而义。躁与勇，义与礼，阴阳之数也。长阴则杀，长阳则生，生杀之数也。故抑躁行礼义则生，长勇<br />
　　罢礼义则死。外行礼义，内安脾胆，导养之秘也。以忠孝为先，不识其原，伤生之道。然知其本灵秘之术，若能安其神，炼其形，摄生得气，归正背伪，出其恍惚，入其玄妙，辨补写之理，诞延育之方，可升仙矣。子龟镜焉，道在其中也。黄帝敬受灵诀，专精行之，未逾一纪而神猷先鉴，行气使心，精步逾玄，含灵契理，入水不溺，入火不焚，气运于内，神应于外，岂非至真哉！谨具五脏玉轴图于后。<br />
　　○肺脏图<br />
　　治肺当用呬。呬为泻，吸为补。夫肺者，兑之气，金之精，其色白，其象如悬磬，其神如白狩。肺主魄，魄化为玉童，长七寸，持仗往来于肺脏。其神多怒者，盖发于肺脏也。欲安其魄而存其形者，则当收思敛欲，含仁育义，不怒其怒，不声其声，息其生则含乎太和。肺合于大肠，上主于鼻。故人之肺有风则鼻塞也。色枯者，肺干也。人鼻痒者，肺有虫也。人之多怖者，魄离于肺也。人之体生白点者，肺微也。人之多声者，肺强也。人之不耐寒者，肺劳也。好食辛者，肺不足也。颜色鲜白者，肺无他恶也。人大肠鸣者，肺气壅也。夫肺主商，肺有疾当用呬。呬，肺之气也。其气义，则瘳疾，义以安神。人有怨怒填塞胸臆者，则呬而泄之，盖自然之理也。向若不呬，必致伤败。获呬而获生乎！故病用呬耳。夫人无苦，用呬者不祥也。夫肺处七宫惊门，主信，使人方正平直，习武先忠，则魄安形全也。且肺者，秋之用事。秋三月，天地气明，肃杀万物，雀卧鸡起，用安至精，公施抑怒改息，两相形长，秋之道也，逆之则伤肺。常以七月、八月、九月望旭旦，西面平坐，鸣天鼓七，饮玉浆三，然后瞑目，吸兑宫白气，入口吞之，以<br />
　　补呬之损。肺以正白之用，以致玉童饯，则神安思强，气全兆体，百邪不能殃之，兵刃不能害之，延年益寿，名飞仙耳。盖所谓补写神气，安息灵魄之所致哉。<br />
　　○心脏图<br />
　　治心当用呵。呵为写，吸为补。夫心者，离之气，火之精，其色赤，其象如莲花，其神如朱雀。心主神，化为玉女，身长八寸，持玉英，出入于心府也。其神躁而无准，人之暴急者，盖发于心脏也。欲安其神而全其形者，则全忠履孝，辅义安仁，止其风，静其急，自其炽，澄其神，而全其形，则合中和也。心合乎小肠，主其血脉，上于舌。人之血壅者，心惊也。舌不知味者，心亏也。上智者，心有七孔，中智五孔，下智三孔，明达者，心有二孔，寻常者有一孔，愚痴者无孔也。多忘者，心神离也。好食苦者，心不足也。多悲者，心伤也。重应者，心乱也。面青黑者，心冰也。容色赤者，心无他恶也。夫心主征，心有疾当用呵。呵者，心气也。理其气体，呵能静其心而和其神，所以人之心乱者则多呵，盖天全之候也，人皆为而不知哉！向若不呵，当致愤怒者也。故心疾用呵，除邪气也。夫心处九宫惊门，主智，使人乐善好施，恭孝以修仁，则心和而形全也。且夫心者，夏之用事也，天地气交，万物华结，亥寝丑起，无厌于养。英成实长，夏之德也，逆之则伤心。常以四月、五月、六月弦朔清旦，南面端坐，叩金梁九，漱玄泉三，静思想，吸离宫之赤气，入口三吞之，以补呵之损，植其灵府，开心穴，饵离火，濯玉女，神平体安，众殃不害，金火不能伤，治神之灵也。<br />
　　○肝脏图<br />
　　治肝当用嘘。嘘为泻，吸为补。夫肝者，震之气，水之精，其色青，其象如悬匏。肝主魂，其神如龙，化为二玉女、玉童，一青衣，一黄衣，各长七寸；一负龙，一持玉浆，出入于肝脏也。其神好仁，人之行惠者，盖发于肝也。欲安其魂而延其龄者，则当泽被刍棘，恩覃庶类，而后全其生，则合乎太清者也。肝合于胆，上主于目。肝盛则目赤。又主于筋，肝亏则筋急。皮枯者，肝热也。肌肉黑黯者，肝风也。好食醋味者，肝不足也。色青者，肝盛也。手足汗者，肝无他恶也。毛发枯者，肝伤也。夫肝主角，故肝有疾者，当用嘘。嘘者，肝之气也。其气仁也，故除毁痛。人之有伤痛者，则嘘之以止痛，皆自然之验也，岂不以为灵哉？此之至理也，通玄之道。且肝之主春，春之用事。春三月，天地气生万物，花叶繁茂，人及刍萌，顺阳之道也，逆之伤肝也。伤之则毛骨不荣也。常以正月、二月、三月寅时东向平坐，叩齿三通，闭气七息，吸震宫之青气三吞之，补嘘之损，以享青帝之祀，以致二童之馔。木精乘王，则肝欢寡忧，精之妙也。<br />
　　○脾脏图<br />
　　治脾当用呼。呼为泻，吸为补。夫脾者，坤之气，土之精，其色黄，状如覆盆。脾主意，其神如凤。化为玉女，长六寸，循环于脾脏也。其神多嫉妒。人之疾妒，盖起于脾脏也。土无正形，故妒之无准也。妇人则妒剧者，乘阴气也。欲安其神，则当去欲寡色，少思屏虑，长其土德而后全其生也。脾合乎太<br />

                    <br>
                        　　阴，脾连胃，上主于口，消谷之腑，如磨之转，化生而入熟也。食不消者，脾不转也，食坚硬之物，磨之不化也。人不欲食讫便卧，其脾则侧，侧则不转，食坚物，生食不化，则为宿食之患也。故食不调则伤脾，脾藏不调则伤质，质神俱损，则伤人之速，故人之不欲食生硬坚涩之物，全人之道也。人不欲食，为脾中有不化食也。多惑者，脾识不安也。多食者，脾虚也。食不下者，脾塞也。无颜色者，脾伤也。好食甘者，脾不足也。颜色鲜滑者，脾无他恶也。夫脾主于中宫土也，故脾之有疾当用呼。呼者能引脾疾，故人之中热者，呼之以驱热温之弊也。向若不呼，则热气拥于内，阴气息于外，致愤闷之患，形何从而安哉？夫脾位寄于土宫，宫主义也。使人宽舒广大，屈已济人以利，不争者也。且脾之无正形，寄王四季，随六气助成万物。脾育肠胃，义之道也。不以自专为德，不以物竞为功，长坤之理，逆之则伤脾。常以四季月末十八日旭旦，正坐中宫，禁气五息，鸣天鼓七，吸土宫之黄气，入口五吞之，补呼之损，饮玉醴以致神之和，以补于脾，以佐神气，则入山不畏虎狼，登险不惧颠蹶者，行气之精也。<br />
　　○肾脏图<br />
　　治肾当用吹。吹为泻，吸为补。夫肾者，阴之精，坎之气，其色黑，其象如圆石，其神如白鹿，两头化为玉童，长一尺，出入于肾脏。其神和也，人之柔顺者，盖发于肾脏也。欲安其神，则当仁德平广，膏润万物，长其精，顺其志，而后全其生形，则合乎太清者也。肾合于骨，上主于齿。齿痛者，肾伤也。又主于耳，人之骨痛者，肾虚也。耳不闻声者，肾亏也。齿多楚者，肾虚也。齿黑<齿肖>者，肾风也。耳痛者，肾气壅也。<br />
　　腰不伸者，肾冰也。色黄者，肾衰也。容色紫光者，肾无他恶也。骨鸣者，肾赢也。夫肾主羽，人之有疾当用吹。吹者肾之气，能瘳肾之疾，故人之积气冲臆者，则强吹也。肾气沉滞，吹彻则通。且肾者冬之用事，三月乾坤气闭，万物伏藏，戌寝寅起，与玄阴并，外阴内阳以养骨齿，以治其神，逆之则伤肾。常以十月、十一月、十二月，面北平坐，鸣金梁七，饮玉泉三，吸玄宫之黑气，入口九吞之，以补吹之损，以符呦鹿呦鹿：《诗小雅鹿鸣》有“呦呦鹿鸣”句，该诗旨为欢宴嘉宾。之词，以致玉童之馔。益肾气，神和体安，则群妖莫害，可致长生之道矣。<br />
　　○胆脏图<br />
　　以前名五脏，加胆名六腑。胆亦受水气，与坎同道。胆有疾，当用嘻。嘻为泻，吸为补。图形已附在肝脏。夫胆者，金之精，水之气，其色青，其象如悬瓠，其神龟蛇，化为玉童，长一尺，戟其手，奔驰于胆。其神勇，人之勇决者，盖发于胆脏也。欲安其神，当息忿寝争，与仁辅义，其后全生也。胆合于膀胱，上主于毛发。毛发枯者，胆损也。发燥者，胆有风也。无惧者，胆洪大也。颜貌青光者，胆无他恶也。爪甲干者，胆亏也。毛焦者，胆热也。无事泪出者，胆劳也。好酸者，胆不足也。夫胆寄于坎宫，使人观智慕善，并邪去佞绝奸，治方直也。且胆者，生于金，金主于武，故多勇，且抑之大吉。夫胆乘阴之气，秉金之精，故主于杀。杀则悲，故人之悲者，金生于水，目中坠泪也。夫心主火，胆主水，火主辛，水主苦，所以人有弊者，即言辛苦。故为水火二气相背，则火得水而煎，阴阳交争，水胜于火，故目泪出，泪流也。苦而出，故曰泪。<br />
　　夫悲啼号泣，其声称苦者，为泪出于胆，而以苦为词也。胆，水也，而主于阴；目，明也，而主于阳。阴从阳，故从目出。常以孟月，端居正北，思吸玄宫之黑气，入口九吞之，以补嘻之损，以食龟蛇之味，饮玉童之浆，然后神治体和，颠不能犯，邪莫之向，胆气所致也。<br />
　　歧伯曰：夫人之受天地之元气生。气之来也谓之精，精之媾也谓之灵，灵之变也谓之神，神之化也谓之魂，随魂往来谓之识，并精出入谓之魄，管主精魄谓之心，心有所从谓之情，情有所属谓之意，意有所指谓之志，志有所忆谓之思，思而远慕谓之虑，虑而用事谓之智。智者，乃识见者也，盖精神、魂魄、意志、思虑、情智、见识之所用也。<br />
　　抱朴子曰：一人之身含天地之象。具在身矣。则胸胁为宫室，四支为郊境，头圆象天，足方象地，左目为日，右目为月。发为星辰，齿为金玉。大肠为江河，小肠为川渎。两乳、脐、膝为五岳，肝、肾、脾、肺、心为五行。故修道者常理之，若不修缉，必致毁败。营卫不通，血气不流，齿发不坚，五脏不调，则倾化随及。故至人修其未毁，治其无疾也。<br />
　　卷十五三洞经教部经六<br />
　　◎黄帝阴符经叙<br />
　　《阴符》自黄帝有之，盖圣人体天用道之机也。《经》曰：得机者万变而愈盛，以至于王；失机者万变而愈衰，以至于亡。厥后伊吕得其末分，犹足以拯生灵，况圣人乎？其文简，其义玄。凡有先圣数家注解，互相隐显。后学难精，虽有所主者，若登天无阶耳。近代李筌，假托妖巫，妄为注述，徒参人事，殊紊至源。不惭窥管之微，辄呈酌海之见。使小人窃窥，自谓得天机也。悲哉！臣固愚昧，尝谓不然。朝愿闻道，夕死无悔。偶于道经藏中得《阴符传》，不知何代人制也。词理玄邈，如契自然。臣遂编之，附而入注。冀将来之君子，不失道旨。<br />
　　◎黄帝阴符经──张果注解<br />
　　经曰：观天之道，执天之行，尽矣（观自然之道，无所观也。不观之以目，而观之以心。心深微而无所不见，故能照自<br />
　　然之性。性惟深微而能照，其斯谓之“阴”。执自然之行，无所执也。故不执之以手，而执之以机。机变通而无所系，故能契自然之理。夫惟变通而能契，斯谓之“符”。照之以心，契之以机，而“阴符”之义尽矣。李筌以“阴”为“暗”，“符”为“合”，以此文为序首，何昧之至也）。故天有五贼，见之者昌（五贼者，命、物、时、功、神也。传曰：圣人之理，图大而不顾其细，体瑜而不掩其瑕。故居夷则遵道布德以化之，履险则用权发机以拯之。务在匡天地，谋在济人伦。于是用大义除天下之害，用大仁兴天下之利，用至正措天下之枉，用至公平天下之私，故反经合道之谋，其名有五，圣人禅之，乃谓之贼；天下赖之，则谓之德。故贼天之命，人知其天而不知其贼，黄帝所以代炎帝也。贼天之物，人知其天而不知其贼，帝尧所以代帝挚也。贼天之时，人知其天而不知其贼，帝舜所以代帝尧也。贼天之功，人知其天而不知其贼，大禹所以代帝舜也。贼天之神，人知其天而不知其贼，殷汤所以革夏命也。周武所以革殷命也。故见之者昌，自然而昌也。太公以贼命为用味，以取其喻也。李筌不悟，以黄帝贼少女之命，白日上腾为非也）。五贼在乎心，施行在乎天；宇宙在乎手，万化生乎身（《传》曰：其立德明，其用机妙，发之于内，见之于外而已矣。岂称兵革以作寇乱哉？见其机而执之，虽宇宙之大，不离乎掌握，况其小者乎？知其神而体之，虽万物之众，不能出其胸臆，况其寡者乎？自然造化之力而我有之，不亦盛乎？不亦大乎？李筌等以五贼为五味，顺之可以神仙不死。诬道之甚也）。天性，人也；人心，机也。立天之道以定人也（《传》曰：人谓天性，机谓人心。人性本自玄合，故圣人能体五贼也）。天发杀机，龙蛇起陆；人发杀机，天地反覆（《传》曰：天机张而不生，天机驰而不死。天有驰张，用有否臧。张则杀威行，驰<br />
　　则杀威亡。人之机亦然。天以气为威，人以德为机。秋冬阴气严凝，天之张杀机也，故龙蛇畏而蛰伏。冬谢春来，阴退阳长，天之驰杀机也，故龙蛇悦而振起。天有寒暄，德亦有寒暄。德刑整肃，君之张杀机也，故以下畏而服从。德失刑偏，君之驰杀机也，故奸雄悦而驰骋。位有尊卑，象乎天地，故曰：天发杀机，龙蛇起陆，寇乱所由作；人发杀机，天地反覆，尊卑由是革也。太公、诸葛亮等以杀人过万，大风暴起，昼若暝。以为天地反覆，其失甚矣）。天人合德，万变定基（《传》曰：天以祸福之机运于上，君以利害之机动于下，故有德者万变而愈盛，以至于王；无德者万化而愈衰，以至于亡。故曰天人合德，万变定基。自然而然也）。性有巧拙，可以伏藏（《传》曰：圣人之性，巧于用智，拙于用力。居穷行险，则谋道以济之；对强与明，则伏义以退避之。理国必以是，用师亦以是）。九窍之邪，在乎三要，可以动静（《传》曰：九窍之用，三要为机。三要者，机、情、性也。机之则无不安；情之则无不邪；性之则无不正。故圣人动以伏其情，静以常其性，乐以定其机。小人反此，故下文云：太公为三要，为耳、目、口。李筌为心，神、志，皆忘机也。俱失《阴符》之正意）。火生于木，祸发必克；奸生于国，时动必溃。知之修炼，谓之圣人（《传》曰：夫木性静，动而生火，不觉火盛，而焚其质。由人之性静，动而生奸，不觉奸成而乱其国。夫明者见彼之隙以设其机，智者知彼之病以圆其利，则天下之人，彼愚而我圣。是以生者自谓得其生，死者自谓得其死，无为无不为，得道之理也。天生天杀，道之理也）。天地，万物之盗；万物，人之盗；人，万物之盗。三盗既宜，三才既安（《传》曰：天地以阴阳之气化为万物，万物不知其盗。万物以美恶之味飨人，人不知其盗。人以利害之谟制万物，万物不知其盗。三盗玄合于人心，三才<br />
　　静顺于天理。有若时然后食，终身无不愈；机然后动，庶类无不安。食不得其时，动不得其机，殆至灭亡）。故曰食其时，百骸治；动其机，万化安。人知其神而神，不知其神所以神也（《传》曰：时人不知其盗之为盗，只谓神之能神。《鬼谷子》曰：彼此不觉谓之神。盖用微之功着矣。李筌不知此文意通三盗，别以圣人、愚人为喻，何甚谬也）。日月有数，大小有定，圣功生焉，神明出焉（《传》曰：日月有准，运数也；大小有定，君臣也。观天之时，察人之事，执人之机，如是则圣得以功，神得以明。心冥理合，安之善也。筌以度数为日月，以余分为大小，以神气能生圣功神明，错谬之甚也）。其盗机也，天下莫能见，莫能知也。君子得之固躬，小人得之轻命（《传》曰：其盗微而动，所施甚明博，所行极玄妙。君子用之，达则兼济天下，太公其人也。穷则独善一身，夫子其人也。岂非择利之能审乎？小人用之，则惑名而失其身，大夫种之谓欤？得利而亡义，李斯之谓欤？岂非信道之不笃焉）？瞽者善听，聋者善视。绝利一源，用师十倍。三返昼夜，用师万倍（《传》曰：瞽者善于听，忘色审声，所以致其聪。聋者善于视，遗耳专目，所以致其明。故能十众之功。一昼之中三而行之，所以至也。一夜之中三而思之，所以精也。故能用万众之人。李筌不知师是众，以为兵师，误也）。心生于物，死于物，机在于目（《传》曰：心有爱恶之情，物有否臧之用。目视而察之于外，心应而度之于内。善则从而行之，否则违而止之，所以劝善而惩恶也。筌以项羽昧机，心生于物；以符坚见机，心死于物。殊不知有否臧之用）。天之无恩而大恩生，迅雷烈风莫不蠢然（《传》曰：天以凶象咎征见人，人能儆戒以修德。地以迅雷烈风动人，人能恐惧以致福。其无恩而生大恩之谓也。李筌以天地不仁为大恩，以万物归于天为蠢然。与《阴符》本<br />
　　意殊背）。至乐性余，至静性廉（《传》曰：情未发谓之中，守中谓之常，则乐得其志而性有余矣。性安常谓之自足，则静得其志而廉常足矣。筌以奢为乐性，以廉为静，殊乖至道之意）。天之至私，用之至公（《传》曰：自然之理，微而不可知，私之至也。自然之功，明而不可违，公之至也。圣人体之亦然。筌引《孙子》云：视卒如爱子，可以之俱死。何也）？擒之制在气（《传》曰：擒物以气，制之以机，岂用小大之力乎？太公曰：岂以小大而相制哉？筌不知擒之义，误以禽兽。注解引云玄龟食蛇，黄腰啖虎之类，为是悲哉）！生者死之根，死者生之根。恩生于害，害生于恩（生者，人之所爱，以其厚于身。太过则道丧，而死自来矣。死者，人之所恶，以其损于事。至明则道存。而生自固矣。福理所及谓之恩，祸乱所及谓之害，损己则为物之所益，害之生恩也。筌引《孙子》用兵为生死，丁公、管仲为恩害。异哉）！愚人以天地文理圣，我以时物文理哲。人以虞愚，我以不虞圣。人以期其，我以不期其圣（《传》曰：观天之运四时，察地之化万物，无所不知，而蔽之以无知，小恩于人，以蒙自养之谓也。知四时之行，知万物之生，皆自然也。故圣人于我以中自居之谓也。故曰死生在我而已矣。人之死亡，譬如沉水自溺，投火自焚，自取灭亡。理国以道，在于损其事而已。理军以权，在于亡其兵而已。故无死机则不死矣，鬼神其如我何？圣人修身以安其家，理国以平天下，在乎立生机。以自去其死性者，生之机也。除死机以取其生情者，死之机也。筌不天道，以愚人、圣人、体道愚昧之人而验天道，失之甚也）。故曰沉水入火，自取灭亡（注在上矣）。自然之道静，故天地万物生（《传》曰：自然之道，无为而无不为。动静皆得其性，静之至也。静故能立天地，生万物，自然而然也。伊尹曰：静之至，不知所以生也）。天地之道浸，<br />

                    <br>
                        　　故阴阳胜（《传》曰：浸，微也。天地之道，体着而用微，变通莫不归于正，微之渐也。微渐故能分阴阳，成四时。至刚至顺之谓也）。阴阳相推，而变化顺矣（《传》曰：圣人变化顺阴阳之机。天地之位自然，故因自然而冥之，利自然而用之，莫不得自然之道也）。是故圣人知自然之道不可违，因而制之（注在文上）。至静之道，律历所不能契（《传》曰：道之至静也，律历因而制之，不能叶其中鸟兽之谓也）。爰有奇器，是生万象；八卦甲子，神机鬼藏（《传》曰：八卦变异之伎，从是而生。上则万象，下则万机。用八卦而体天，用九畴而法地。参之以气候，贯之以甲子，达之以神机，闭之以诡藏，奇谲之荡自然也）。阴阳相胜之术，昭昭乎进乎象矣（《传》曰：阴阳相胜之术，恒微而不违乎本，明之信可明，故能通乎精曜象矣）。<br />
　　◎天机经（解《阴符》也）<br />
　　叙曰：有机而无其人者败，有其人而无其道者败，故《易》曰：“即鹿，无虞。惟入于林中。君子几不如舍，往吝。”故圣人观其时而用其符，应其机而制其事，故能运生杀于掌内，成功业于天下者也。《易》曰：“君子藏器于身，待时而动。”是以圣人保之于灵台，以观机变。卷之则自胜，舒之则胜人。察之则无形，用之则不极。《易》曰：“阴阳不测之谓神。”而《阴符》象之矣。故圣人不测之符，陶均天下而无所归怨矣。夫天为地主，道为德君，故圣人奉地而法天，立德而行道。举天道而为经首，明地以奉之。《易》曰：乃顺承天，待时而动。<br />
　　是故圣人将欲施为，必先观天道之盈虚，后执而行之。举事应机，则无遗策。《易》曰：“后天而奉天时。<br />
　　○昌<br />
　　夫圣人法地而奉天，立德而行道。居天地道德之间，建莫大之功者，未有不因五贼而成也。五贼者：其一贼命、其二贼物、其三贼时、其四贼功、其五贼神、皇帝王霸权变之道也。是以圣人观其机而应之，度其时而用之，故太公立霸典而灭殷朝，行王风而理周室，岂不随时应机，驱驰五贼者也？故圣人立本于皇王之中，应机于权霸之内。经邦治身，五贼者备矣，则天下望风而从之，竭其性命而无所归其恩怨也。乃谓之曰：有道之盗，无形之兵。呜呼！寇莫大焉。五贼在心，擒纵在手，治身佐世，莫尚于斯经云：“见之者昌，”不亦宜乎？<br />
　　○身<br />
　　术曰：夫人心，身之主，魂之宫，魄之府。将欲施行五贼者，莫尚乎心。事有所图，必合天道。此则宇宙虽广，览之只在于掌中；万物虽多，生杀不离于术内。则明天地不足贵以远、以厚，而况耳目之前乎？<br />
　　○机<br />
　　夫杀机者，两朝终始之萌，万人生死之兆。处云雷未泰之日，玄黄流血之时。故天之为变也，则龙出于田，蛇游乎路，此为交战之机，故曰龙蛇起陆。人之为变也，则春行秋令，赏<br />
　　逆罚忠，此为颠堕之机，故曰天地反覆。天人之机同时而发，虽千变万化，成败之机定矣。<br />
　　○藏<br />
　　夫仁者必有勇，勇者不必有仁；智者能愚，愚者不必能智。故圣人时通则见其巧而建其功；时否则见其拙而昧其迹。故孔明《序》曰：太公八十，非不遇也，盖审其主焉。呜呼！性命巧拙之时，识达行藏之势，可以观变察机，运用五贼。所以然者，夫圣人所以深衷远照，动不失机，观天料人，应时而作。故《易》曰：知进退存亡而不失其正者，其惟圣人乎？<br />
　　○静<br />
　　夫九窍者，在天为九星；在地为九州；在人为九窍。九窍之气不正，故曰受邪。受邪则识用偏，识用偏则不可发机观变。故九窍之急，在乎三要。太公曰：耳、目、口也。夫耳、目、口者，心之佐助也；神之门户也；智之枢机也；人之祸福也。故耳无聪不能别其音，目无明不能见其机，口无度不能施其令。夫三要不精，上不能治国，下不能治家，况兵者乎？悬人之性命，为国之存亡，静动之间，不得无事，岂可轻而用之？<br />
　　○人<br />
　　夫火生于木，火发而木焚。国生于奸，奸深则国乱。亦犹蚕能作茧，茧成则杀其身；人能生事，事烦则害其命。非至圣不能修身炼行，防之于未萌，治之于未乱。夫十围之木，起于<br />
　　拱把；百仞之台，起于足下。治小恶不惧，必成大祸。呜呼！木不相摩，火无由出；国无乱政，奸无由生。有始有终，是非不动。能知之其惟圣人乎？<br />
　　○安<br />
　　万物盗天地之精以生成，人盗万物之形以御用，万物盗人之力以种植，彼此相盗，各获其宜，俱不知为万物化。故能用机者，法此三事，以道之盗而贼于物。物亦知为盗之道。所以然者，贵得其时也；贵得其机也。故曰合其时而食则百骸治，应其机而动则万化安。乖时失机，则祸乱生也。<br />
　　○神<br />
　　老君曰：功成不有，为而不恃。此全生立德之本也。夫小人者，贪其财则以身徇利，爱其名则以力争功，矜衒神迹而求神名，物共嫉之，必丧其命。欲益招损，是不神矣。夫君子建大功而不恃，防小祸于未萌，退己进人，推能让物，物共戴之，故不夺其利。自发神智，不能争物，物共让之。不居其后，为损招益，是以至神矣。故老君曰：为者败之，执者失之。诚哉言也！<br />
　　○圣<br />
　　假如千年一圣，五百年一贤，应日月之数所生而大小之人定矣。夫大人出世，应明德而建圣功；小人当时，则废正纲而生祸乱。故太公说于西伯知人望而已归周；刘琨表于琅琊识天<br />
　　时而未离晋陵；母自死知明主之必兴括，母不诛，见赵军之必败。故天道人事，贤者可以预知。佐非其人，夷于九族。故《易》曰：长子帅师，开国成家。小人勿用，必乱邦也。<br />
　　○命<br />
　　夫成败之道未形，死生之机未发，小人能见，君子能知，则易见而难知，见近而知远也。夫见机者则趋时而就利，皆不保其天年。知机者则原始而要终，固必全其性命。<br />
　　○倍<br />
　　瞽者善听，神不离于耳；聋者善视，心不离于目。其为听也，神则专耳；其为视也，心则专目。耳之与目，递为用师。当用之时，利绝其一。心之所主，则无事不精，犹有十倍之利，何况反覆以此用之？三思精诚一计，顺时隐显，应机行藏，以此用师，固万倍之胜利。<br />
　　○物<br />
　　夫人之心，无故不动。生之与死，缘物而然。物动则心生，物静则心死。生死之状，其惟物乎？<br />
　　○目<br />
　　目者神之门，神者心之主。神之出入莫不游乎目。故见机者莫不尚乎目，能知机者莫不尚乎心。<br />
　　○蠢然<br />
　　夫道不为万物而生春，万物感春气而自生。秋不为万物而杀，万物感秋气而自杀。其为生也，不恃其恩，不求其报，故其恩大矣。其为杀也，不恃其威，不求其惧，其威大矣。凡物，取而得之者小，不取而得之者大。故圣人不取。夫君王有道无道，则人民治乱之机。歌谣或乐或哀，则时年丰俭之兆。时人不能省察，天地乃降征祥；或五云腾起，七曜变行，皆因国风，是以然矣。且宋君失德，荧惑守心，及乎谢愆，退之三舍。用令俦古，皎在目前；以彼喻斯，岂劳心术？故智者悟于人事之初，而愚者晦于星象之后矣。<br />
　　○生<br />
　　老君以无为有母，静为躁君。夫静者，元气未分之初，形于元气之中，故能生天地万物。亦犹人弘静。其心不挠，则能生天下万物也。<br />
　　○胜<br />
　　胜，浸长也。天地之道，各自浸长。天则长阳也，地则长阴也。阴阳相招，一昼一夜，递为君臣，更相制胜，故曰阴阳相胜。夫开国用师，必侵天道。亦犹金火相交，而非交不伏也。天且弗违，而况于人乎？<br />
　　○顺<br />
　　《易》曰：刚柔相摩而生变化。变化不慝，故曰顺也。夫人之育身治性，尚不可逆时为之，而况经邦佐世之雄哉！<br />
　　○契<br />
　　至圣之道，窈然无为。无为则无机，无机则至静。夫律历之妙，动则能知。体既虚无，莫得施其管术，亦犹兵者不失其机，不露其衅，虽有智士，从何制焉？<br />
　　○象<br />
　　奇器者，阴阳之故，能生万物，亦犹人心能造万事象矣。进前，象状也。八卦六甲，鬼神机密之事，刚柔相制之术，昭昭乎前列其状矣。<br />
　　卷十六三洞经教部经七◎灵宝洞玄自然九天生神章经（一名《三宝大有金书》）<br />
　　天宝君者，则大洞之尊神。天宝丈人，则天宝君之祖气也。丈人是混洞太无元高上玉皇之气，九万九千九百九十亿万气，后至龙汉元年化生天宝君。出书时号高上大有玉清宫。灵宝君者，则洞玄之尊神。灵宝丈人，则灵宝君之祖气也。丈人是赤混太无元无上玉虚之气，九万九千九百九十九万气，后至龙汉开图，化生灵宝君。经一劫至赤明元年出书度人时，号上清玄都玉京七宝紫微宫。神宝君者，即洞神之尊神。神宝丈人，则神宝君之祖气也。丈人是冥寂玄通元无上玉虚之气，九万九千九百九十万气，后至赤明元年化生神宝君。经二劫至上皇元年出书时，号三皇洞神太清太极宫。此三号虽年殊号异，本同一也，分为玄、元、始三气而治三宝，皆三气之尊神，号生三气，三号合生九气。九气出乎太空之先，隐乎空洞之中，无光无像，无形无名，无色无绪，无音无声。导运御世，开辟玄通。三色混沌，乍存乍亡。运推数极，三气开光。气清高澄，积阳成天。气结凝滓，积滞成地。九气列正，日月星宿，阴阳五行，人民品物，并受生成。天地万化，自非三元所育，九气所导，莫能生也。三气为万物之根，故三合成德，天地之极也。人之受生<br />
　　于胞胎之中，三元育养，九气结形，故九月神布气满，能声。声尚神具，九天称庆。太一执符，帝君品命，主箓勒籍，司命定算，五帝监生，圣母卫房，天神地祇，三界备守。九天司马在庭东向读《九天生神宝章》九过。男则万神唱恭，女则万神唱奉；男则司命敬诺，女则司命敬顺。于是而生。九天司马不下命章，万神不唱恭诺，终不生也。夫人得还生于人道，濯形太阳，惊天骇地，贵亦难胜；天真地神，三界齐临，亦不轻也。当生之时，亦不为陋也。所以能爱其形，保其神，贵其气，固其根，终不死坏而得神仙，骨肉同飞上登三清，是与三气合德，九气齐并也。但人得生而自不能尊其气，贵其形，宝其命，爱其神，自取死坏，离其本真耳。《九天生神章》乃三洞飞玄之气，三合成音，结成灵文；混合百神，隐韵内名，生气结形自然之章。天宝诵之以开天地之光，灵宝诵之以开九幽长夜之魂，神宝诵之以制万灵，太一诵之以具身神，帝君诵之以结形，九天诵之以生人，学士诵之以升天，鬼灵闻之以升迁，凡夫闻之以长存，幽魂闻之以开度，枯朽闻之以发烟，婴孩闻之以能言，死骸闻之以还人。三宝神奥，万品生根，故非鬼神所知，凡夫所闻也。夫学上道，希慕神仙，及得尸解，灭度转轮，终归仙道。形与神同，不相远离，俱入道真，而无此文，则胞胎结滞，死气固根；真景不守，生气无津；九户阂塞，体不生神，徒受一形。若寄气而行；学得此法，可坐致自然。三宝尊重，九天至真，秘之大有九，重金格紫阳玉台，自非天地一开，其文不出。元始禁书，非鬼神所闻。窃之者风刀万劫，魂死无生。依科奉法，形神同仙。三元宫中宿有金名紫字，刻书来生应为三清神仙之人，当得此文。有其缘会，当赍金宝，奉师效心，依科盟受。闭心奉行，慎勿轻泄，风刀考身。修行之法，千日长斋，不关人事，诸尘漏尽，夷心默念，清心执戒。<br />
　　入室东向叩齿九通，调声正气，诵咏宝章。诵之一过，声闻九天；诵之二过，天地设恭；诵之三过，三界礼房；诵之四过，天王降仙；诵之五过，五帝朝真；诵之六过，魔王束身；诵之七过，星宿停关；诵之八过，幽夜光明；诵之九过，诸天下临，一切神灵莫不卫轩。一过彻天，胞原宣通；二过响地，胎结解根；三过神礼，魂门练仙；四过天王降仙，魄户闭关；五过五帝朝真，藏府清凉；六过魔王伏诺，胃管生津；七过星宿朗明，孔窍开聪；八过幽夜显光，三部八景，整具形神；九过诸天下临，三关、五脏六腑、九宫、金楼玉室十二重门、紫户玉蠙，三万六千关节，根原本始一时生神。九遍为一过。一过周竟，三界举名五帝友，别称为真人。十过通气，制御万灵，魔王保举，列上诸天。百过通神，坐致自然，太一度符，元君受生。千过通灵，坐在立亡，仙童玉女，役使东西。万过道备，驰骋龙驾，白日登晨。<br />
　　元始天尊时静处闲居，偃息云宫黄房之内，七宝帏中。熙夷养素，空碧炼真；耽咀洞惠，俯研《生神》；理微太混，啸朗九天。是时飞天大圣无极神王，玉辅上宰四协侍晨，清斋建节，侍在侧焉。恁琼颜而妙感，仰灵眸而开衿，窃神章而踊跃，餐天音而蒙生，敢乘机而悟会，冒灵盼而披心。于是飞天大圣无机神王前进作礼，稽首而言，上白天尊：<br />
　　“贱臣幸会，得仰侍灵轩，不以短狭，叨濯冥津。重悟凝玄，位登神王。总御生死，领括天仙。赏监七觉，远览遐方。雍观上宰，对司侍晨。方当乘机应会，履九太阳，洞理阴符，抚掌兆民。大运将期，数终甲申。洪流荡秽，凶灾弥天。三官鼓笔，料别种人。考算功过，善恶当分。自赤明以来至上皇元年，依元阳玉匮，受度者应二十四万人。开皇以后数至甲申，诸天选叙，仙曹空废，官僚不充，游散职司，皆应选人。<br />
　　依元阳玉历，当于三代更料有心积善建功、为三界所举、五帝所保、名在上天者，取十万人以充其任。又当别举一十二万人以充储官。如此之例：或以宿名玄图；或骨像合仙；或以灭度，因缘转轮；或以笃好三宝，善功彻天；或供养师宝，为三官所称；或修斋奉戒，功德积感；或施散财宝，建立道堂；或救恤穷乏，载度天人；或为三师建功充足，天官有名。考算簿录，三官相应，皆逆注种名，上下有别，毫分无遗。又九幽之府被东华青宫九龙符命，使拔九幽玉匮男女死魂，宿名有善、功德满足、应受开度者，取三十二万人以充。甲申驱除之后，开大有之民。当此之时，生死交会，善恶分判，得过者真为乐哉！然三官相切，文墨纷纭，龙门受会，鸟母督仙，万圣显驾，昼夜无闲。功过平等，使生死无偏，此之昏闹，亦臣之忧矣。大期既切，触事阙替，恒恐一旦受罹公门。伏闻天尊造大慈之化，垂怜苍生；开九天之奥以济兆民。明科有禁戒，非贱臣所可参闻。然大数有期，甲申垂终，运度促急，大法宜行。使有心者得于考算之中闻于法音，开示于视听，劝化于未悟者也。缘兹上陈，惧触天颜，愿见哀愍，赐所未闻。”<br />

                    <br>
                        　　于是天尊抚机高亢，凝神遐想。仰诵洞章，啸咏琳琅。良久，忽然叹曰：“上范虚漠，理微大幽，道达重玄，气冠神霄，至极难言，妙亦难超。子既司帝位，受任神王。飞天翼于琼阙，四宰辅于明轮。遐盼极览，领综无穷，雍和万化，抚料苍生。今大运启期，三五告辰，百六应机，阳九激扬，洪泉鼓波，万灾厉天。四宫选举，以充种民。三代昏乱，善恶宜分，子当劳心兆庶，疲于三官兴废之际，事须开能，今以相委，其勉之焉！宝书妙重，九天灵音，施于上圣，非鬼神所闻。明真有格，四万劫一行。今冒禁相付，子秘之矣，慎勿轻传！”登命九天司马侍仙玉朗，开紫阳玉笈云锦之囊，出《九天生神玉章》。<br />
　　四辅别位，五老监真，太一命辰，玉帝唱盟，一依俯仰。明真具典，南向长跪以付飞天无极神王。法事既毕，诸天复位。<br />
　　天尊重告飞天神王：“此九天之章乃三洞飞玄之气，三会成音结成真文。混合百神，隐韵内名。故太一试观，摄生十方，领会洞虚，启誓丹青。自无亿劫，因缘宿名帝图，不得参见。得眄篇目，九祖同仙。当采择其人应为仙者，七百年中，清斋千日，赍金缯誓心，依盟以传。慎之则享祚，漏之则祸臻。享祚则福延九祖，德重山海；招祸则考流亿劫，痛于毒汤，风刀相刑。可不慎之焉！”<br />
　　○郁单无量天生神章第一<br />
　　帝真胞命元，元一黄演之气。<br />
　　混合空洞气，飞爽浮幽寥。延康无期劫，眇眇离本条。苦魂沉九夜，乘晨希阳翘。大有通玄户，郁单降晨霄。黄云凝灵府，阴阳气象交。胞元结长命，恶根应化消。桃康合精延，二帝秀玉飘。灌溉胞命门，精练神不凋。九天命灵章，生神神自超。元君遏死路，司马诵洞谣。一唱万真和，九遍诸天朝。稽首恭劫年，庆此荣旧苗。<br />
　　○上上禅善无量寿天生神章第二<br />
　　帝真胎命元，洞冥紫户之气。<br />
　　无量结紫户，气尊天中王。开度飞玄爽，凝化轮空洞。故根离昔爱，缘本思旧宗。幽夜沦遐劫，对尽大运通。帝真始明精，号曰字元阳。婴儿史伯华，结胎守黄房。斩根断死户，熙颐养婴童。禅善导灵气，玄哺飞天芳。华景秀玉质，精练自成<br />
　　容。务玄育尚生，罗列备明堂。太虚感灵会，命我《生神章》。一唱动九玄，二诵天地通。混合自相和，九遍成人功。大圣庆元吉，散华礼太空。诸天并欢悦，一切稽首恭。<br />
　　○梵监须延天生神章第三<br />
　　帝真魂命元，长灵明仙之气。<br />
　　须延总三云，玄元始气分。落落大范布，华京翠玉尊。明梵飞玄景，开度长夜魂。游爽赴期归，气气反故根。太帝号阳堂，字曰八灵君。九关回禄道，胎气生上元。陵梵度命籍，太一辅精延。泥丸敷帝席，三部八景分。魂生摄游气，九转自成仙。琅琅九天音，《玉章》生万神。三遍列正位，气参八辰门。玄关遏死户，灵镇津液源。应会感灵数，明道潜回轮。庆此婴儿蜕，稽首赞洞文。<br />
　　○寂然兜术天生神章第四<br />
　　帝真魄命元，砀尸冥演由之气。<br />
　　寂然无色宗，兜术抗大罗。灵化四景分，万条翠朱霞。游魄不顾反，一逝洞群魔。神公摄游气，飘飘练素华。荣秀椿劫期，乘运应灵图。空洞生神章，琼音逸九霞。一唱万真会，骞爽合成家。九转景灵备，郁郁曜玉葩。兜术开大有，一庆享祚多。上圣回帝驾，婴儿欻以歌。不胜良晨会，一切稽首和。<br />
　　○波罗尼密不骄乐天生神章第五<br />
　　帝真藏府命元，五仙中灵之气。<br />
　　翻翻五帝驾，飘飘玄上门。游步黄华野，回灵骄乐端。采集飞空景，旧爽多不存。太微回黄旗，无英命灵幡。摄召长夜府，开度受生魂。公子辅黄宁，总录具形神。玉章洞幽灵，五转天地分。气炼元藏府，紫户自生仙。数周众真会，启阳应感繁。玉女灌五香，圣母庆万年。三界并欢乐，稽首礼天尊。<br />
　　○洞元化应声天生神章第六<br />
　　帝真灵府命元，高真冲融之气。<br />
　　应声无色界，霄映冠十方。回化轮无影，冥期趣道场。灵驾不待辔，朗然生神章。空洞谅无崖，玄爽亦为强。练胎反本初，长乘飞玄梁。蕲畜丧天真，散思候履常。斩伐胞树滞，心游超上京。愿会既玄玄，悟我理兼忘。界福九天端，交礼地辰良。混化归元一，高结元始玉。稽道俦灵运，长谢嚣尘张。<br />
　　○灵化梵辅大生神章第七<br />
　　帝真元府命元，高仙洞笈之气。<br />
　　玄会统无崖，混气归梵辅。务猷运灵化，潜推无寒暑。乘数构真条，振袂拂轻羽。琼房有妙韵，泛登高神所。圆轮无停映，真仙森列序。上上霄衢邈，洞元深万巨。秀叶翳翠霞，停荫清泠渚。遨玩怡五神，繁想啸明侣。五难缘理去，冲心自怡处。爽魂随本根，亹亹空中处。七诵重关开，豁滞非神武。运通由中发，高唱稽首举。<br />
　　○高虚清明天生神章第八<br />
　　帝真华府命元，真灵化凝之气。<br />
　　清明重霄上，合期庆云际。玉章散冲心，孤景要灵会。焕落景霞布，神矜靡不迈。玉条流逸响，从容虚妙话。灵音振空洞，九玄离幽裔。感爽无凝滞，去留如解带。明识生神章，高游无终败。玄景曜云衢，迹超神方外。应感无方圆，聊以运四大。研心稽首诵，众圣共称快。<br />
　　○无想无结无爱天生神章第九<br />
　　帝真神府命元，自然玄照之气。<br />
　　无结固无情，玄玄虚中澄。轮化无方序，数来亦叵乘。谁云无色平，峨峨多丘陵。冥心纵一往，高期清神征。良遇非年岁，劫数安可称？浮爽缘故条，反胎自有恒。灵感洞太虚，飞步霄上冰。津趣鼓万流，潜凝真神登。无爱固无忧，高观稽首升。<br />
　　◎太极真人颂二首<br />
　　大道虽无心，可以有情求。伫驾空洞中，回盼翳沧流。净明三界外，萧萧玉京游。自无玄挺运，谁能悟冥陬？落落天汉澄，俯仰即虚柔。七玄散幽夜，反胎顺沉浮。冥期苟潜凝，阳九无虞忧。亲此去来会，时复为淹留。外身而身存，真仙会良俦。<br />
　　亹亹玄中趣，湛湛清缡波。代谢若旋环，椿水不改柯。静心念至真，随运顺离罗。感应理常通，神适逮自徂。淡游初无<br />
　　际，繁想洞九霞。飞根散玄叶，理反非有它。常能诵玉章，玄音彻霄霞。甲申洪灾至，控翮王母家。永享无终纪，岂知年劫多？<br />
　　卷十七三洞经教部经八<br />
　　◎太上老君内观经<br />
　　老君曰：天地构精，阴阳布化，万物以生，承其宿业，分灵道一，父母和合，人受其生。始一月为胞精，血凝也；二月为胎形，兆胚也；三月阳神为三魂，动以生也；四月阴灵为七魄，静镇形也；五月五行分藏，以安神也；六月六律定腑，用滋灵也；七月七精开窍，通光明也；八月八景神具降，真灵也；九月宫室罗布，以定精也；十月气足，万象成也。元和哺食，时不停也。太一帝君在头，曰泥丸君，总众神也；照生识神，人之魂也；司命处心，纳心源也；无英居左，制三魂也；白元居右，拘七魄也；桃孩住脐，保精根也；照诸百节，生百神也；所以周身神不空也。元气入鼻，灌泥丸也。所以神明形固安也。运动住止，关其心也；所以谓生有由然也。子内观之，历历分也。心者，禁也，一身之主，禁制形神，使不邪也。心则神也，变化不测，无定形也，所以五藏藏五神也。魂在肝，魄在肺，精在肾，志在脾，神在心，所以字殊随处名也。心者，火也，南方太阳之精，主火。上为荧惑，下应心也。色赤，三叶如莲花，神明依泊，从所名也。其神也，非青非白，非赤非黄，非大非小，非短非长，非曲非直，非柔非刚，非厚非溥，<br />
　　非圆非方，变化莫测，混合阴阳，大包天地，细入毫芒，制之则正，放之则狂。清净则生，浊躁则亡，明照八表，暗迷一方，但能虚寂，生道自常，永保无为，其身则昌。世以无形，莫之能名。祸福吉凶，悉由之矣。所以圣人立君臣，明赏罚，置官僚，制法度，正以教人。人之难伏，惟在于心，心若清净，则万祸不生。所以流浪生死，沉沦恶道，皆由心也。妄想憎爱，取舍去来，染着聚结，渐自缠绕，转转系缚，不能解脱，便至灭亡。犹如牛马，引重趋泥，转增陷没，不能自出，遂至于死，人亦如之。始生之时，神源清净，湛然无杂。既受纳有形，形染六情；眼则贪色，耳则滞声，口则耽味，鼻则受馨，意怀健羡，身欲轻肥，从此流浪，莫能自悟，圣人慈念，设法教化，使内观己身，澄其心也。<br />
　　老君曰：谛观此身，从虚无中来，因缘运会，积精聚气，乘业降神，和合受生，法天象地，含阴吐阳，分错五行，以应四时，眼为日月，发为星辰，眉为华盖，头为昆仑，布列宫阙，安置精神，万物之中，人称最灵，性命合道，当保爱之。内观其身，谁尊之焉？而不自贵，妄染诸尘，不静臭秽，浊乱形神。孰观物我，何疏何亲？守道全生，为善保真。世愚役役，徒自苦辛。<br />
　　老君曰：从道受生谓之命，自一禀形谓之性，所以任物谓之心，心有所忆谓之意，意之所出谓之志，事无不和谓之智，智周万物谓之慧，动以营身谓之魂，静以镇形谓之魄，流行骨肉谓之血，保神养气谓之精。气清而駃谓之荣，气浊而迟谓之卫，总括百骸谓之身，众象备见谓之形，块然有阂谓之质，状貌可则谓之体，大小有分谓之躯，众思不得谓之神，莫然应化谓之灵，气来入身谓之生，神去于身谓之死，所以通生谓之道。道者，有而无形，无而有情；变化不测，通神群生。在人之身，<br />
　　则为神明，所谓心也；所以教人修道，则修心也；教人修心，则修道也。道不可见，因生以明之；生不可常，用道以守之。若生亡则道废，道废则生亡。生道合一，则长生不死，羽化神仙。人不能保者，以其不内观于心故也。内观不遗，生道常存。<br />
　　老君曰：人所以流浪恶道，沉沦滓秽，缘六情起妄而生六识。六识分别，系缚憎爱，去来取舍，染着烦恼，与道长隔，所以内观六识因起，六识从何而起？从心识起。心从我起，我从欲起。妄想颠倒，而生有识。亦曰自然，又名无为，本来虚净，元无有识。有识分别，起诸邪见。邪见既兴，尽是烦恼。展转缠缚，流浪生死，永失于道。<br />
　　老君曰：道无生死，而形有生死。所以言生死者，属形不属道也；形所以生者，由得其道也。形所以死者，由失其道也。人能存生守道，则长存不亡也。<br />
　　老君曰：人常能清净其心，则道自来居，道自来居则神明存身，神明存身则生不亡也。人常欲生而不能虚心，人常恶死而不能保神，亦犹欲贵而不肯用道，欲富而不肯求宝，欲疾而足不行，欲肥而食不饱也。<br />
　　老君曰：道以心得，心以道明。心明则道降，道降则心通。神明之在身，犹火之在卮。明从火起，火自炷存，炷因油润，油藉卮停。四者若废，明何生焉？亦如明缘神照，神托心存，心由形有，形以道全。一物不足，明何依焉？所以谓之神明者，眼见耳闻，意知身觉，分别物理，微细悉知。由神以明，故曰神明也。<br />
　　老君曰：所以言虚心也，遣其实也；无心者，除其有也。定心者，令不动也。正心者，使不邪也。清心者，使不浊也。净心者，使不秽也。此皆已有，今使除也。心直者，不反覆也。心平者，无高低也。心明者，不暗昧也。心通者，不质碍也。<br />
　　此皆本自然也。粗言数者，余可思也。<br />
　　老君曰：知道易，信道难；信道易，行道难；行道易，得道难；得道易，守道难。守道不失，身常存也。<br />
　　老君曰：道也者，不可以言传口受而得之，当虚心静神，道自来也。愚者不知，乃劳其形，苦其心，役其志，躁其神，而道愈远，而神愈悲。背道求道，怨道不慈。<br />
　　老君曰：道贵长存。保神固根，精气不散，淳白不分。形神合道，飞升昆仑，先天以生，后天长存，出入无间，不由其门，吹阴煦阳，制魄抱魂。亿岁眷属，千载子孙，黄尘四起，骑牛真人。金堂玉室，送故迎新。<br />
　　老君曰：内观之道，静神定心，乱想不起，邪妄不侵，周身及物，闭目思寻，表里虚寂，神道微深，外观万境，内察一心，了然明静，静乱俱息，念念相系，深根宁极，湛然常住，窈冥难测，忧患永消，是非莫识。<br />
　　老君曰：吾非圣人，学而得之。故我求道，无不受持，千经万术，唯在心志也。<br />
　　◎洞玄灵宝定观经<br />
　　（灵者，神也，在天曰灵。宝者，珍也，在地曰宝。天有灵化，神用不测，则广覆无边；地有众宝，济养群品，则厚载万物。言此经如天如地，能覆能载，有灵有宝，功德无穷。证得此心，故名灵宝。定者，心定也。如地不动。观者，慧观也。如天常照，定体无念，慧照无边，定慧等修，故名定观。）<br />
　　天尊告左玄真人曰（左者，定也。玄者，深妙也。真者，<br />
　　纯也，一而无杂。人者，通理达性之人也。曰者，语辞也）：夫欲修道，先能舍事（进趣之心，名为修道；一切无染，名为舍事）。外事都绝，无与忤心（六尘为外事，须远离也。六尘者，色、声、香、味、触、法，更不染着，名为都绝。境不来忤，心即无恼。心不起染，境则无烦。心境两忘，即无烦恼。故名无与忤心）。然后安坐（摄澄烦恼，名之为安。本心不起，名之为坐）。内观心起。若觉一念，起须除灭，务令安静（慧心内照，名曰内观。漏念未除，名为心起。前念忽起，后觉则随；起心既灭，觉照亦忘，故称除灭。了心不起，名之为安。觉性不动，名之为静。故称安静）。其次虽非的有贪着，浮游乱想，亦尽灭除（众心不起，妄念悉忘。乱想不生，何有贪着？故曰灭除）。昼夜勤行，须臾不替（昼之言净，夜之言垢。垢净两忘，无有间替，故名不替）。唯灭动心，不灭照心（妄想分别，名曰动心。觉照祛之，故名为灭。慧照常明无有间，故名不灭照心）。但凝空心，不凝住心（不起一切心，名空心。一切无着，名之不凝住心）。不依一法，而心常住（若取一法，即名着相。心不取法，名为不依。照而常寂，故为常住）。然则凡心躁竞，其次初学，息心甚难。或息不得，暂停还失（言习性烦恼，难可灭除。定力未成，暂停还失也）。去留交战，百体流行（心起染境，境来牵心，心境相染，故名交战。妄念不息，百非自生，名曰百体流行）。久久精思，方乃调熟。勿以暂收不得，遂废千生之业（定心不起，则契真常。一念不收，千生遂废）。少得净已，则于行立坐卧之时（初得清净，正慧未生，故云少得净已。四威仪之时也）。涉事之处，喧闹之所，皆作意安（见一切诸相，为涉之处。起一切诸心，名为喧闹之所也。息乱归寂，名为作意；恬淡得所，名之为安也）。有事无事，常若无心；处静处喧，其志唯一（有无双遣，寂用俱忘<br />

                    <br>
                        　　；万法不二，名之唯一）。若束心太急，又则成病。气发狂颠，是其候也（偏心执静，名曰束心。心外见相，名为颠也）。心若不动，又须放任；宽急得所，自恒调适（从定发慧，名为放任。定慧齐融，名曰得所。定多即愚，慧多即狂；定慧等用，名曰调适）。制而不着，放而不动；处喧无恶，涉事无恼者，此是真定（寂而常照，照而常寂；空而常用，用而常空。得本元寂，故为真定）。不以涉事无恼，故求多事；不以处喧无恶，强来就喧（习性尘劳，常须制御，不可纵逸）。以无事为真宅，有事为应迹（见本性空寂，故为真宅。慧用无边，故为应迹）。若水镜之为鉴，则随物而现形（本心清净，犹如水镜，照用无碍，万物俱现。名为现形）。善巧方便，唯能入定（诸法性空，寂无所起，故为入定）。慧发迟速，则不由人。勿令定中急急求慧。急则伤性，伤则无慧（急求知见，真定乃亡。贪着诸相，故云无慧）。若定不求慧，而慧自生，此名真慧（心体寂静，妙用无穷，故名真慧）。慧而不用，实智若愚（了无分别，名之不用。韬光晦迹，故曰若愚）。益资定慧，双美无极（寂照齐融，故云双美无极）。若定中念想，多感众邪，妖精百魅，随心应见（为心取相，诸相应生。一切邪魔，竞来挠乱）。所见天尊，诸仙真人，是其祥也（此为诸相不可取着）。唯令定心之上，豁然无覆；定心之下，旷然无基（前念不生，故云无覆。后念不起，故曰无基）。旧业日销，新业不造（宿习并尽，名曰旧业日销。更不起心，故名新业不造）。无所挂碍，回脱尘笼（一切无染，故名无所挂碍；解脱无系，故云迥脱尘笼）。行而久之，自然得道（智照不灭，名曰行而久之。契理合真，故云得道）。夫得道之人，凡有七候：一者心得定易，觉诸尘漏（心得清净，尘念尽知，故曰觉诸尘漏）。二者宿疾普销，身心轻爽（真气胎息，故疾尽瘳。体道合真，身轻不老）。三<br />
　　者填补夭损，还年复命（骨髓坚满，故填补夭损。驻颜不易，名为还年复命也）。四者延数万岁，名曰仙人（长生不死，延数万岁，名编仙箓，故曰仙人）。五者练形为气，名曰真人（得本元气，故曰练形为气。正性无伪，故曰真人）。六者练气成神，名曰神人（真气通神，阴阳不测，故曰神人）。七者练神合道，名曰至人（真神契道，故曰至人）其于鉴力，随候益明（鉴力者，常照不息也。益明者，明明不绝也）。得至道成，慧乃圆备（若了本性，得道成真，智慧圆明，万法俱备）。若乃久学定心，身无一候，促龄秽质，色谢方空。自云慧觉，又称成道者，求道之理，实所未然（通神合道，即身得道真。心证身亡，不离生死。《西升经》云：是故失生本，焉能知道源？）而说颂曰：<br />
　　智起生于境，火发生于缘。各是真动性，承流失道源。起心欲息知，心起知更烦。了知性本空，知则众妙门。<br />
　　◎老君清净心经<br />
　　老君曰：夫道，一清一浊，一静一动。清静为本，浊动为末。故阳清阴浊，阳动阴静；男清女浊，男动女静；降本流末，而生万物。清者浊之源，静者动之基。人能清静，天下贵之。人神好清而心扰之，人心好静而欲牵之。常能遣其欲而心自静，澄其心，而神自清，自然六欲不生，三毒消灭，而不能者，心未澄，欲未遣故也。能遣之者，内观于心，心无其心；外观于形，形无其形；远观于物，物无其物。三者莫得，唯见于空，观空亦空，空无所空；既无其无，无无亦无；湛然常寂，寂无<br />
　　其寂；无寂寂无，俱了无矣，欲安能生？欲既不生，心自静矣。心既自静，神既无扰。神即无扰，常清静矣。既常清静，及会其道，与真道会，名为得道。虽名得道，实无所得，既无所得，强名为得。为化众生，开方便道。<br />
　　老君曰：道所以能得者，其在自心。自心得道，道不使得。得是自得之道，不名为得。故言实无所得。<br />
　　老君曰：道不能得者，为见有心。既见有心，则见有身。既见其身，则见万物。既见万物，则生贪着。既生贪着，则生烦恼。既生烦恼，则生妄想。妄想既生，触情迷惑，便归浊海，流浪生死，受地狱苦，永与道隔。人常清静，则自得道。于是而说偈曰：<br />
　　天尊妙用常眼前，举体动心皆自然。<br />
　　息个动心看动处，动处分明无际边。<br />
　　边际由来本性空，非观心照得虚空。<br />
　　自悟因缘无自性，翛然直入紫微宫。<br />
　　宫中宫外光且明，万法圆中一道平。<br />
　　清心清镜皎无碍，无碍无心心自在。<br />
　　平等道平无有异，天堂地狱谁安置？<br />
　　神既内寂不亏盈，善恶若空何处生？<br />
　　只为凡夫生异见，强于地上起纵横。<br />
　　纵横遮莫千般苦，一一谛观无宰主。<br />
　　谛观无主本无宗，只个因缘即会中。<br />
　　中间虽会常无会，放会无为任物通。<br />
　　若时有人知是经意，行住坐卧，若能志心念诵，深心受持，则能灭除无量一切宿障诸恶，冤家皆得和合，无受苦报。邪魔外道，道能降伏。告诸众生，欲度厄难，各已清净，信受奉行。<br />
　　卷十八三洞经教部经九<br />
　　◎老子中经（上）（一名《珠宫玉历》）<br />
　　○第一神仙<br />
　　经曰：上上太一者，道之父也，天地之先也。乃在九天之上、太清之中、八冥之外、细微之内，吾不知其名也，元气是耳。其神人头鸟身，状如雄鸡，凤凰五色，珠衣玄黄。正在兆头上，去兆身九尺，常在紫云之中，华盖之下住。兆见之言曰：上上太一道君，曾孙小兆王甲．洁志好道，愿得长生。<br />
　　○第二神仙<br />
　　经曰：无极太上元君者，道君也。一身九头，或化为九人，皆衣五色珠衣，冠九德之冠，上上太一之子也。非其子也，元气自然耳。正在兆头上紫云之中，华盖之下住。兆见之言曰：皇天上帝太上道君，曾孙小兆王甲好道，愿得长生。养我育我，保我护我。毒虫猛兽，见我皆蛰伏，令某所为之成，所求之得。太清乡，虚无里，姓朱愚，名光，字帝乡。乃在太微勾陈之内一星是也。号曰天皇太帝耀魄宝。兆常念之，勿忘也。人亦有<br />
　　之，常存之眉间，通于泥丸，气上与天连。<br />
　　○第三神仙<br />
　　经曰：东王父者，青阳之元气也，万神之先也。衣五色珠衣，冠三缝，一云三锋之冠。上有太清云曜五色。治于东方，下在蓬莱山。姓无为，字君鲜，一云君解。人亦有之，在头上顶巅，左有王子乔，右有赤松子，治在左目中，戏在头上。其精气上为日，名曰伏羲。太清乡，东明里，西王母，字偃昌。左目为日月，在目为日，右目为月。目中童子，字英明。王父在左目，王母在右目，童子在中央，两目等也。兆欲修真，当念东王父、西王母、正在头上，有三人并立，乃合日月精光，下念紫房、太一、绛宫、黄庭、太渊、丹田，行其真气五周，施于腹中。复行气十二周，施于一身中。道毕，即止朱雀阙门。阙门，两乳是也。左乳曰君阿，右乳曰翁仲，当两乳下有玉阙，天狗、天鸡在其上，主晨夜鸣吠。<br />
　　○第四神仙<br />
　　经曰：西王母者，太阴之元气也。姓自然，字君思。下治昆仑之山，金城九重，云气五色，万丈之巅；上治北斗，华盖紫房，北辰之下。人亦有之，在人右目之中，姓太阴，名玄光，字偃玉。人须得王父王母护之两目，乃能行步，瞻视聪明，别知好丑，下流诸神，如母念子，子亦念母也。精气相得，万世长存。夫人两乳者，万神之精气，阴阳之津汋也。左乳下有日，右乳下有月，王父王母之宅也。上治目中，戏于头上，止于乳下，宿于绛宫紫房，此阴阳之气也。<br />
　　○第五神仙<br />
　　经曰：道君者，一也；皇天上帝中极北辰中央星是也。乃在九天之上，万丈之巅，太渊紫房宫中。衣五色之衣，冠九德之冠，上有太清元气，云曜五色。华盖九重之下，老子、太和侍之左右。姓制皇氏，名上皇德，字汉昌。人亦有之，在紫房宫中，华盖之下，元贵乡，平乐里，姓陵阳，字子明。身黄色，长九分，衣五色珠衣，冠九德之冠。思之长三寸，正在紫房宫中，华盖之下。其妻太阴玄光玉女，衣玄黄五色珠衣，长九分。思之亦长三寸，在太素宫中，养真人子丹，稍稍盛大，自与已身等也。子能存之，与之语言，即呼子上谒道君。道君者，一也。乘云气珠玉之车，骖驾九极之马，时乘六龙以御天下。子常思之，以八节之日，及晦朔日，日暮夜半时祝曰：<br />
　　天灵节荣真人，王甲愿得长生，太玄之一，守某甲身形，五藏君候，愿长安宁。<br />
　　○第六神仙<br />
　　经曰：老君者，天之魂也，自然之君也。常侍道君在左方，故吾等九人，九头君也。吾为上首作王父，馀人无所作也。人亦有之，金楼乡，小庐里，姓皮，名子明，字蓝蓝。衣青衣，长九分，把芝草，持青幡，侍道君在左方，从仙人仲成子。思之长三寸，常在已左方，正与已身等也。其妻素女，衣黄衣，长九分，思之亦长三寸。<br />
　　○第七神仙<br />
　　经曰：太和者，天之魄也，自然之君也。常侍道君在右方。人亦有之，乌抬乡，姓角里先生，字<漂寸>々。衣白衣，长九分，持金剑，捧白幡，侍道君在右方，从仙人曲文子。思之亦长三寸。起坐行止，常在已右。其妻青腰玉女，衣青衣，长九分，思之亦长三寸。<br />
　　○第八神仙<br />
　　经曰：泥丸君者，脑神也。乃生于脑，肾根心精之元也。华盖乡，蓬莱里，南极老人泥丸君也，字元先。衣五色珠衣，长九分，正在兆头上脑中，出见于脑户目前。思之长九分，亦长三寸。兆见之言曰：南极老人，使某甲长生，东西南北，入地上天，终不死坏迷惑，上某甲生籍，侍于道君，与天地无极。<br />
　　○第九神仙<br />
　　经曰：南极者，一也，仙人之首出也，上上太一也，天之侯王太尉公也。主诸灾变，国祚吉凶之期。上为荧惑星，下治霍山。人亦有之，在长吴乡，绛宫中元里，姓李，名尚（一名常），字曾子。衣绛衣，长九分，思之亦长三寸，在心中。其妻，玉女也，衣白衣，长九分，思之亦长三寸。常思心中有华盖，下有人赤帻大冠，绛章单衣，名曰天侯，玉带紫绶，金印玄黄。子能见之，彻视八方，千日登仙时。候视脑中，小童子见之是也。<br />
　　○第十神仙<br />
　　经曰：日月者，天之司徒、司空公也。主司天子人君之罪过，使太白辰星，下治华阴恒山。人亦有之，两肾是也。左肾男，衣皂衣；右肾女，衣白衣，长九分，思之亦长三寸。为日月之精，虚无之气，人之根也。在目中，故人之目，左为司徒公，右为司空公。两肾各有三人，凡有六人。左为司命，右为司录；左为司隶校尉，右为延尉卿。主记人罪过，上奏皇天上帝太上道君。兆常存之，令削去死籍，着某长生。属太初乡，玄冥里。司录，六丁玉女，字道明，皆在神龟上，乘紫云气之车，骖驾双鲤鱼，字太成子。玄母，道母也。在中央，身之师也。主生养身中诸神，在五色云气华盖之下坐，戴太白明星明月之珠，光曜照一身中。常存以八节之夜，卧祝曰：司命司录，六丁玉女，削去某甲死籍，更着某甲长生玉历。<br />
　　○第十一神仙<br />
　　经曰：中极黄老者，真人之府中斗君也，天之侯王，主皇后素女宫也。人亦有之，黄庭真人，道之父母也，赤子之所生也，己吾身也。皇后者，太阴玄光玉女，道之母也，正在脾上中斗中也。衣五色珠衣，黄云气华盖之下坐，主哺养赤子。常思两乳下有日月，日月中有黄精赤气，来入绛宫，复来入黄庭紫房中，黄精赤气填满太仓中，赤子当胃管中，正南面坐，饮食黄精赤气，即饱矣。百病除去，万灾不干。兆常思存之，上为真人。故曰同出而异名也。有注云：日月同出异名。太素乡，中元里，中黄真人，字黄裳子，主辟谷，令人神明乍小乍大，常以鸡鸣、食时祝曰：<br />
　　黄裳子，黄裳子，黄庭真人在于已。为我致药酒，松脯，粳粮，黍臛诸可食饮者，令立至。祝讫，瞑目有顷，闭口咽之<br />
　　二七过，即饱矣。<br />
　　○第十二神仙<br />
　　经曰：吾者，道子之也。人亦有之，非独吾也。正在太仓胃管中，正南面坐珠玉床上，黄云华盖覆之，衣五彩珠衣。母在其右上，抱而养之；父在其左上，教而护之。故父曰陵阳，字子明，母曰太阴，字玄光玉女。己身为元阳，字子丹。真人字仲黄，真吾之师也。常教吾神仙长生之道，常侍吾左右，休舍太仓，在脾中与黄裳子共宿卫吾，给事神所当得，主致行厨。故常思真人子丹正在太仓胃管中，正南面坐，食黄精赤气，饮服醴泉。元阳子丹长九分，思之令与己身等也。父母养之，乃得神仙。常自念已身在胃管中童子，服五色彩衣，坐珠玉之床，黄云赤气为账，食黄金玉饵，服神丹芝草，饮醴泉，乘黄云气五色珠玉之车，驾十二飞龙，二十四白虎，三十六朱鸟。思之九年，乘云去世，上谒道君。吾之从官，凡三万六千神，举吾宗族，皆得仙道，白日升天。常以四时祠吾祖先：正月亥日鸡鸣时祠郊庙；二月亥日祠社稷、风伯两师；四月、五月申卯日、七月、八月己午日，十月、十一月卯戌日，四季月不祠。但解洿土公，逐去伏尸耳。郊在头上脑户中，庙在顶后骨之上，社在脾左端，稷在大肠穷，风伯在八门。八门者，在脐旁五城十二楼也。雨师在小肠穷，四渎云气出昆仑，弱水在胞中，诸神食厨在于太仓中。以次呼神名召之，勿忘也。<br />
　　○第十三神仙<br />
　　经曰：璇玑者，北斗君也，天之侯王也。主制万二千神，<br />

                    <br>
                        　　持人命籍。人亦有之，在脐中，太一君，人之侯王也。柱天大将军，特进侯也。主身中万二千神。中极乡，璇玑里，姓王，名阳，字灵子。冠三缝之冠，衣绛章单衣，长九分，思之亦长三寸，其大与自身等也。太一君有八使者，八卦神也。太一在中央，主总阅诸神，案比定录，不得逋亡。八使者以八节之日上对太一，故脐中名为太渊都乡之府也。常以秋分之日案比（弄）之。斋戒沐浴，静卧三日勿出。日三呼之，三日九呼之，常如此，诸神不得逋亡，名上仙箓，定为真人。故太一不得妄上白事，不吉则凶，但八使者耳。故以八节日、晦朔弦望日，右手拊脐二七，左手拊心三七，祝曰：<br />
　　天灵节荣真人，某甲愿得长生，太玄真一守某甲身形，五脏诸君侯愿且安宁。公兆七遍，庶兆二七。明日平旦，复祝曰：<br />
　　太一北极君，敬守告诸神，常念魂魄安宁，无离某甲身形。此所谓拘魂制魄者也。常以十二月晦日人定时，向月建太一于空室中，再拜，正坐，瞑目，祝曰：<br />
　　五脏之君，魂魄诸神，某乞长生，无得离身。常与形合，同成为一身。男女各三通。常以八节日于室中，向其王地再拜，瞑目，祝曰：<br />
　　大道鸿涬鸿涬，天节之日，万兆魂魄皆上诸天。真人身与神合。某甲欲得长生，独在空室之中，不豫死籍数。男女各三遍。常以十二月晦日，宿夜昼朝至平旦，于室中向寅地再拜，祝曰：<br />
　　鸿涬鸿涬，某受大道之恩，太清玄巅，愿还某甲去岁之年，魂魄保身。男女各三通。<br />
　　○第十四神仙<br />
　　经曰：脐者，人之命也。一名中极，一名太渊，一名昆仑，一名特枢，一名五城。五城中有五真人。五城者，五帝也。五城之外有八吏者，八卦神也；并太一为九卿。八卦之外有十二楼者，十二太子，十二大夫也；并三焦神合为二十七大夫。四支神为八十一元士。故五城真人主四时上计，八神主八节日上计，十二大夫主十二月以晦日上计，月月不得懈怠。即免计上事，常当存念留之，即长生矣。故太一常以晦朔、八节日夜半时，五城击鼓，集召诸神，校定功德，谋议善恶。有录者延命，众神共举；无录者终亡，司命绝去生籍。故常以晦朔、八节之日夜欲卧时，念上太一、中太一、下太一、五城、十二楼真人，祝曰：<br />
　　天帝太一君，天帝太一君，敬存诸神，与之相亲。司录司命、六丁玉女，削去某死籍，着某生文，皆当言长生。<br />
　　○第十五神仙<br />
　　经曰：五城真人者，五方五帝之神名也。东方之神名曰句芒子，号曰文始洪崖先生，东方苍帝东海君也。南方之神名曰祝融子，号曰赤精成子，南方赤帝南海君也。西方之神名曰蓐收子，号曰夏里黄公，西方白帝西海君也。北方之神名曰禺强子，号曰玄冥子昌，北方黑帝北海君也。此皆后神也，天地人神等耳。风伯神名咤君，号曰长育。雨师神名冯修，号曰树德。诸神常当存念之，令与司命君、司录君共削去某死籍，既为真人长生矣。不与相知存念之，即为疾风暴雨，雷电霹雳，持子远去，杀子之身，埋子深山，投子深渊；或为毒气所中，众鬼害人。子欲为道，宜致敬之。此神能害人，王者之治，不可不知也。中央之神名曰黄裳子，号曰黄神彭祖，中央黄帝君也。<br />
　　与中太一并治，度人命，爱养善人，成就人，常侍黄天真人。人亦有之，常侍真人，名曰子丹，给神所得。兆欲志道，常思念之，即不饥渴，长生久视，上为真人，能致行厨，役使鬼神。社稷、河伯之神，名曰冯夷，号曰元梁使者。<br />
　　○第十六神仙<br />
　　经曰：八卦天神下游于人间，宿卫太一，为八方使者，主八节日上计，校定吉凶。乾神字仲尼，号曰伏羲；坎神字大曾子；艮神字照光玉；震神字小曾子；巽神字大夏候；离神字文昌；坤神字扬翟王，号曰女娲；兑神字一世（注一云字八世）。常以八节之日存念之，其神皆在脐中，令人延年。<br />
　　○第十七神仙<br />
　　经曰：丹田者，人之根也；精神之所藏也；五气之元也；赤子之府，男子以藏精，女子以藏月水；主生子，合和阴阳之门户也。在脐下三寸，附着脊膂，两肾根也。丹田之中，中赤，左青，右黄，上白，下黑，方圆四寸之中。所以在脐下三寸者，言法天、地、人。天一、地二、人三、时四，故曰四寸；法五行，故有五色。清水乡、敖丘里、丹田名藏精宫。神姓孔，名丘，字仲尼，传之为师也。兆常以夜半存心之，赤气上行至绛宫、华盖，各右绕之。太一入黄庭，满太仓，养赤子，复入太渊，忽忽不知所在。复念太一，气还入丹田中止。常念太一玄光道母养真人子丹，正吾身也，自兆名也，勿忘之。<br />
　　○第十八神仙<br />
　　经曰：大肠、小肠为元梁使者，主逐捕邪气。三焦关元为左社右稷，主捕奸贼。上焦元气上入头中为宗庙，兆身与天地等也。天地万物不可犯触也，天地之神则知之矣，而人身体四支，亦不可伤也。有痛痒者，神亦知之。由是言之，昭然明矣。天不可欺，地不可负，修身慎行，勿令懈怠也。兆欲除邪气，治百病，啄齿二七过，祝曰：<br />
　　左社右稷，元梁使者，逐捕灾殃，急急如律令！五咽一咒，三十咽止。一日一夜三百六十咽，三十日邪气去，六十日小病愈，百日大病愈，三虫皆死，三尸走出，面目生光，与神为友。六祝一止，十二为之一周。<br />
　　○第十九神仙<br />
　　经曰：两肾间名曰大海，一名弱水。中有神龟，呼吸元气，流行作为风雨，通气四支，无不至者。上有九人，三三为位。左有韩众，右有范蠡，中有太城子；左为司徒公，右为司空公，中有太一君；左有青腰玉女，右有白水素女，中有玄光玉女。玄光玉女者，道元气之母也。左有司录，右有司命，风伯雨师，雷电送迎，仙人玉女，宿卫门户，故名曰太渊之宫。先正紫房宫太一玄女赤子，故玄女常戴太白明星，耳着太明之珠，光照一身中，即延年而不死也。<br />
　　○第二十神仙<br />
　　经曰：胃为太仓，三皇五帝之厨府也。房心为天子之宫，诸神皆就太仓中饮食，故胃为太仓，日月三道之所行也。又为大海，中有神龟。神龟上有七星北斗，正在中央。其龟黄色，<br />
　　状如黄金盘，左右日月照之。故脐下为地中，中有五岳四渎，水泉交通，昆仑弱水，沈沈滉滉，玄冥之渊也。日月之行，故天昼日照于地下，万神皆得其明。人亦法之，昼日下在脐中，照于丹田，脐中万神皆得其明也。夜日在胃中，上照于胸中，万神行游嬉戏，相与言语，故令人有梦也。天不掩人不备，故召其神问善恶吉凶之事，令贤者自慎也。夜月在脐中，下照于万神；昼月在胃中，上照胸中万神。更相上下，无有休息。故胃中神十二人，谏议大夫名曰黄裳子、黄腾子、中黄子，主傅相太子；玄光玉女主取金液、神丹、芝草、玉液、松脯诸可饮食者，立至矣。<br />
　　○第二十一神仙<br />
　　经曰：兆审欲得神仙，当知天地父母赤子处。兆汝为道，不可不知此五神名也，当自苦耳。知之，行之，坚守之，常念之，即神仙矣！《经》中俱有，但当心解耳！既知其神，当须得太一神丹金液，乃得神仙耳.诸神元气，虚无无为，自然为圣人耳，不为俗人所施也。兆不能服神丹金液，劳精思念，当自苦耳！故谓兆汝昼日常念脐中有日，赤黄精气光明照于脐中，胃中有月，白光赤黄精气填满胃中；暮卧念日在胃中，赤黄精气光明照于胸中，月在脐中，赤黄白光精气，照于脐中。以此为常，万世无止。<br />
　　○第二十二神仙<br />
　　经曰：头发神七人，七星精也，神字录之。两目神六人，日月精也，左目字英明，右目字玄光。头上神三人，东王父也。<br />
　　脑户中神三人，泥丸君也。眉间神三人，南极老人元光天灵君也。两耳神四人，阴阳之精也，字娇女。鼻人中神一人，名太一，字通庐，本天灵也。口旁神二人，厨宰守神也。口中神一人，太一君也，字丹朱。颐下神三人，太阴神也。颈外神二人，玉女君也。两手中神二人，太阳之精也，字魂阴。项中神二人，字上间也。肩背神二人，少阴少阳之精也，字女爵。胸中神二人，虎贲神也。两乳下，日月也；日月中有太神各一人，王父母也。两腋下神二人，魂魄兆神也。小腹中神二人，玉女也。两褷内神二人，亦玉女也，字阴隐。两胫神二人，金木神也，字随孔子。两足神二人，太阴之精也，字柱天力士。头发神字禄之，两耳神字娇女，两目神字英明、玄光，鼻孔中神字通庐，口神字丹朱，肩背神字朱雀，一云字女爵，两手神字魄阴，上元神字威成子，中元神字中黄子，下元神字明光子，一云字命光，阴神字穷英，两褷神字阴隐，两膝神字枢公。兆欲卧，瞑目，从上次三呼之，竟，乃止。其有病痛处，即九呼其神，令治之，百病悉去，即为神仙矣。<br />
　　○第二十三神仙<br />
　　经曰：肺神八人，大和君也，名曰玉真宫，尚书府也。其从官三千六百人，乘白云气之车，骖驾白虎，或乘白龙。心神九人，太尉公也，名曰绛宫，太始南极老人元光也。其从官三千六百人，乘赤云气之车，朱雀为盖，丹蛇为柄，骖驾朱雀或乘赤龙。肝神七人，老子君也，名曰明堂宫兰台府也。其从官三千六百人，乘青云气之车，骖驾青龙或乘白鹿。胆神五人，太一道君也，居紫房宫。乘五彩玄黄紫盖珠玉云气之车，骖驾六飞龙。从官三千六百人。脾神五人，玄光玉女，子丹母也。<br />
　　乘黄金珠玉云气之车，骖驾凤凰或乘黄龙，从官三千六百人。真人子丹在上，卧胃管中，黄云气为帐，珠玉为床，食黄金玉饵，饮醴泉玉液，服太一神丹，啖玉李芝草，存而养之，九年成真矣！千乘万骑，上谒太上黄道君，东谒王父，西谒王母，南谒老人元光之前，真人得道，与天地合。元阳子丹者，吾也。吾道成乃去，白日升天。或乘黄金云气珠玉之车，骖驾六飞龙，辔无极之马，从官凡万八千人。天师大神使万八千人来下着吾身，合三万六千人，故能白日升天也。胃神十二人，五元之气，谏议大夫也。脐中神五人，太一八人，凡十三人。合二十五人，五行阴阳之神也。神龟之上神三人，玄女、虚无、道母也。肾神六人，司徒、司空、司命、司录、司隶、校尉、廷尉卿也。乘神龟之车，驾六鲤鱼，一云白鱼，玄白云气之盖。丹田神三人，人之根也。三合成德，以应道数也。三焦神六人，左社、右稷、风伯、雨师、雷电、霹雳也。大肠、小肠神二人，为元梁使者。虎贲神二人，为力士，在朱雀阙门，延年益寿为龄，下侍真人凤凰阁。玄谷神五人，大将军司马也。阴神三人，上将军也，万神之精也，男子字穷英，女子字丹城。天之神万八千人，人之神万八千人，都合三万六千人，共举一身升天，即神仙矣！<br />
　　○第二十四神仙<br />
　　经曰：东方之神女名曰青腰玉女。南方之神女名曰赤圭玉女，中央之神女名曰黄素玉女，西方之神女名曰白素玉女，北方之神女名曰玄光玉女。左为常阳，右为承翼，此皆玉女之名也。五行之道，常以所胜好者为妻。假令今日甲乙木，木胜土，则甲以己为妻。故言甲已，乙庚，丙辛，丁壬，戊癸，此皆夫<br />
　　妻合会之曰也。言肝、胆木也。木帝以中宫戊己素女为妻。他皆效此。此二神玉女之来，敬而侍之，慎无妻也。妻之杀人，终不得道也。兆欲为道，慎勿淫，淫即死矣。此玉女可使取玉浆，致行厨也。<br />
　　○第二十五神仙<br />
　　经曰：太上神字元光太一君。其欲得太一之神也，非心神也，乃天神南极老人元光也。下在人心中，常以平旦、日中，甲午日，丙午日，呼之曰：南极老人元光太一君，某甲欲愿得太一神丹长生之道。因瞑目念心中太一童子，衣绛章单衣，其色正赤黄如日，九十息顿止。心中神，字光坚，中太一中极君也。在脾中，主养兆身。常以鸡鸣、食时、日西黄昏时、辰戊丑未日，呼之曰：中极光坚太一君，某甲欲得真人神仙黄庭之道。因瞑目默念黄气满太仓胃管中脾上有一黄人，五十息顿止。心下神，字玄谷，北极君也，玄光道母也。常以夜半时，甲子、丙子、戊子、庚子、壬子日，呼之曰：北极君玄谷道母，某甲愿欲得金液醴泉可饮食者。因瞑目念肾间有白气，中有神龟，龟上有玄女，女右有司命，左有司录，见之呼曰：司命司录，六丁玉女，削去某甲死籍，着玉历生录。皆当言长生。故曰能知三神字，可以还命延年。此三神者，乃天地神道君三元君字也，人之先也。常念勿忘也，三元天之贵神是也。<br />
　　○第二十六神仙<br />
　　经曰：子欲为道，当先历藏皆见其神，乃有信。有信之积，神自告之也。先念天灵君，天灵君青身白头，正在眉间，思之<br />
　　三日，即见其神。念玄膺，状正赤生光。念咽喉中正白如银，环十二重。凡三日，念遍。乃念肺色正白，名曰鸿鸿，七日。念心色正赤，名曰呴呴，九日。念肝色正青，名曰蓝蓝，三日。念胆色正青，名曰护护，三日。念脾色正黄，名曰俾俾，五日。念胃色正黄，名曰旦旦，五日。念肾色正黑，名曰<漂寸>々，三日。念脐中太一色赤，人名曰玉灵子，三日。念大肠正白色，名曰胴胴，一作洞洞，七日。念小肠色正赤，名曰契契，九日。念丹田色正赤，中有赤人，名曰藏精，三日。念玄丈方丈，其中有人到住，七日。念金玉印乾燥完坚，三日。念玄英正黑，润泽有光，三日。念两脾，一作褷，左右脾内各有一玉女，衣绛帔襦、青裙，正立两褷上，三日。念两足下各有一人，正白，三日。念为道竟矣。不出静室，辞庶俗，赴清虚，先斋戒，节饮食，乃依道而思之。<br />

                    <br>
                        　　○第二十七神仙<br />
　　经曰：子审欲为道，神仙不死，当先去三虫，下伏尸。三日百六十息食气，三十通一止，九十通一休息，日四为之。常以夜半、鸡鸣时祝曰：东方青牙，紫云流霞，饮食青牙，服食朝华。三咽之。南方朱丹，焕耀徘徊，服食朱丹，饮以丹池。三咽之。中央黄气，黄庭高仙，服食黄气，饮之醴泉。三咽之。西方明石，皓灵金质，服食明石，饮以金液。三咽之。北方玄滋，玄珠润滋，服食玄滋，饮以玉饴。三咽之。如此三十日，三虫皆死，伏尸走去，而三神正气自安定，伏尸不敢复还兆身中，即神仙不死，玉字金名，乘云而上升。<br />
　　卷十九三洞经教部经十<br />
　　◎老子中经（下）<br />
　　（一名《珠宫玉历》）<br />
　　○第二十八神仙<br />
　　经曰：常以六甲之日，平旦时拊心祝曰：<br />
　　苍林玄龟，流水如河，炎火周身（身，一作宫），安能知他？道来归已，道来归已！因念肝色正青，润泽生光，其上高危，在左方。次念胆色正青圆，中黄外青，润泽清泫，傍生拊心，着肝，肝覆其巅，此道之始也。念之既毕，乃呼其神曰：肉（一本作皮）子蓝蓝，与已为友，留为已使。某欲得太一神丹服食之，令某甲长生，勿去某身，常在紫房宫中，与道合同也。因瞑目念日精青气来下着身，入鼻孔中，念肝色青气与之合于目前，来入口中，咽之三七而止。思行青气周遍一身中，九十息止。至乙日复存其神，呼曰：太一紫宫（一作紫房）素女，与已为友，留为已使。某甲欲得太一华符服之。至甲寅、乙卯之日复存之。<br />
　　○第二十九神仙<br />
　　经曰：常以六丙之日禺中时，拊心祝曰：<br />
　　朱雀丹液，天海地河；愿求不死，服食天和（天和，一作至和）。因瞑目念心色正赤如日，在肺叶间乃止。念日精赤黄气来在目前，入口中咽之，三九而止。思行赤气周遍一身中，百八十息止。呼其神曰：李尚（李尚，一作李常）、曾子，与己为友，留为己使。某甲愿求太一神丹如金汋可饮食者，常在绛宫中，与己合同。至丁日复存其神，呼曰：天皇绛宫玉女，与己为友，留为己使。某甲欲得天皇长生之道。至丙午、丁己之日复存之。<br />
　　○第三十神仙<br />
　　经曰：常以六戊之日鸡鸣时、日西黄昏时，拊心祝曰：<br />
　　天道天道，愿得不老，寿比中黄，升天常早，愿延某命，与道长久。因瞑目念脾中黄气来上至口中，上念天精黄气来在目前，入口中咽之，三五而止。思行黄气周遍一身中，百五十息止。呼其神曰：玄光玉女、养子赤子、真人子丹、服食元气，饮宴醴泉。故言一身神有父母凡三人。至己日复存之，呼其神曰：真人黄庭玉女，与己为友，留为己使。某甲欲求真人黄庭神仙之道。至戊辰、己未、戊戌、己丑之日复存之。<br />
　　○第三十一神仙<br />
　　经曰：常以六庚之日日晡时，拊心祝曰：<br />
　　本子本子，白云卒起，雾合万里，愿云来归已，常为我使，<br />
　　反复仙命，终而复始。因瞑目念肺色正白，令白气来止至口中；念曰，天精白气来下在目前，入口中咽之，三七而止。思行白气周遍一身中，百四十息止。呼其神曰：先生<漂寸>々，与己为友，留为已使，奉持华盖，金液玉英，常在勿出，侍我道君，共合为一身。至辛日复存其神曰：光黄玉堂，青腰玉女，与己为友，留为己使。某甲欲得彭祖长生不死之药服之。至庚申、辛酉之日复存之。<br />
　　○第三十二神仙<br />
　　经曰：常以六壬之日夜半时，拊心祝曰：<br />
　　愿睹天镜，玄滋玉池；还白使黑，常为婴儿。神来归己，五藏相随。因瞑目念两肾间白气周行一身中十二遍，翕然布散，流行四肢。乃复念两肾巍隗，状如双鲤鱼，右黑左赤，侠脊而居，炫耀光明，相照一身中。乃念青天太清元气，下在目前，入口中咽之，一九而止。思行太清白元气周遍一身，还藏丹田中，呼其神曰：司录、六丁玉女，削去某死籍，使某甲长生，上为真人，十二太一皆当言生。至壬子、癸亥之日复存之。<br />
　　○第三十三神仙<br />
　　经曰：所存念五脏神皆毕，乃更念玄厘、玉英、金液，恒勿忘也。更念玄厘，欲其润泽而起行列也。别念玉英，其中有一人大回倒竖，小童子服饰也。存之欲令坚强，长大自倍也。念金液，欲令其乾燥而缓也，如紫谷盛水银也。念此尽遍，而复存之，法十二周，精神处之，和气自来，百病去除，寿命与天地期，长生无极，安知死时？<br />
　　○第三十四神仙<br />
　　经曰：食日之精，可以长生；缘兹上天，上谒道君。其法常以月一日、二日、五日、七日、九日、十一日、十三日、十五日日初出时，被发向日，瞑目念心中有一小童子，衣绛衣，文彩五色，灼灼正赤；两手掌中亦正赤；以两手掌摩面，下至心止，十二反为之。念天日精正赤黄气来下在目前，存入口中咽之，一九，以手摩送之，拊心祝曰：<br />
　　景君元阳，与我合德，俱养绛宫中小童子。须臾复念心下至丹田中止，以手摩送之。以日托心，心得日精，己乃神仙矣。<br />
　　○第三十五神仙<br />
　　经曰：食月之精，以养肾根，白发复黑，齿落更生，己乃得神仙。常以夜半时，思肾间白气周行一身中，上至脑户，下至足心。自然之道，易致难行。常以月十五日，向月祝曰：<br />
　　月君子光，与我合德，养我丹田中小童子。因瞑目念月白黄精气来下在目前，入口中咽之，三七而止。以手摩送之，下至丹田之中。丹田中气正赤，气中有一人，长九分，小童子也。衣朱衣，故丹田中赤外黑，左青右黄上白，五色气已具。但以其月托肾，肾得月精，乃得升沈。丹田中赤者，太阳之精也，心火之气也；其外黑者，太阴之精也，肾水之气也；其左青者，少阳之精也，肝木之气也；其右黄者，中和之精也，脾土之气也；其上白者，如银盘而照覆之者，少阴之精也，肺金之气也。其中有五人，即五脏之太子也，五行之精神也。人须得丹田成，乃为真人。故生子仁者，肝之精也。礼容者，心之精也。义慧<br />
　　者，肺之精也。和乐者，肾之精也。忠信笃厚者，脾之精也。辩勇者，胆之精也。缓和者，胆之气衰也。盲者，肝之气衰也。懦者，肺之气衰也。癫者，心之气衰也。濡者，肾之气衰也。不肖喑聋者，脾之气衰也。其五脏衰者，皆自见于己也。忧悲不乐则伤肝，伤肝则目瞑头白，当思肾心以养之。淫乐过度即伤肾，伤肾则腰疼痛，身沉重，大小便脓血，思肝肺以养之。恚怒则伤心，伤心则病狂吐血，思肝脾以养之。遭患忧难则伤肺，伤肺则思脾肾以养之。饮食绝饱，酒醉过度则伤脾，伤脾则思心肺以养之。令其子母相养之，即病愈疾除（求神仙之人，恶伤五脏，学士明照之）。<br />
　　○第三十六神仙<br />
　　经曰：食太极之精，乃得长生。常以六戊之日，时加其辰（辰一作神），道士于室中，冠带北向，再拜曰：皇天上帝太上道君，曾孙小兆壬甲好道，愿得长生。暮夜卧，上念北斗太极中央大明星精，正黄气来下，在兆目前，入口中咽之，三五而止。黄精气填满太仓黄庭中，下至丹田中。乃念绛宫中有一赤人；紫房宫中有五人：太一君在其中，老子、仙人仲成子在左，太和、曲文子在右；明堂宫中有玄光玉女，左有黄裳子，右有中黄真人，俱宿卫真人子丹也。乃复下念玉堂三公，呼曰：司录、六丁、玉女，削去某甲死籍，令某甲长生。气定，乃复念真人子丹中胃管中，祝曰：<br />
　　玄光玉女，养我真人子丹，服食元气，饮宴醴泉。以北斗中极托脾，脾得斗极之精，乃为真人。<br />
　　○第三十七神仙<br />
　　经曰：肺为尚书；肝为兰台；心为太尉公；左肾为司徒公，右肾为司空公；脾为皇后、贵人、夫人；胆为天子、大道君；胃为太仓，太子之府也，吾之舍也；大肠、小肠为元梁使者；下元气为大鸿胪；中元气为八十一元士；上元气为高车使者，通神于上皇；故肺为玉堂宫；心为绛宫朱雀阙门；肾为北极幽阙玄武掖门；脾为明堂，侍中省阁也；胃为上海，日月之所宿也；脐为下海，日月更相上下至胃中。故太初者，元气之始也，道也，一也；心上为天。太始者，为万物之始也，山川也，地也，为肾。太素者，人之始也，精也，脾也，土也。上亦有三宫，两目为绛宫，两耳为玉堂宫，鼻口为明堂宫。眉间为郊山。能合三元气以养其真人小童子，则列然彻视矣。<br />
　　老君曰：万道众多，但存一念子丹耳。一，道也。在紫房宫中者，胆也。子丹者，吾也。吾者，正己身也。道毕此矣。<br />
　　○第三十八神仙<br />
　　经曰：道士练水银，消沙液、珠玉、八石，以作神丹，服一刀圭，飞升天宫。身常食气，乃得长生神仙。存神食丹，乃为真人。真人得道，上佐上皇治。故真人以水土溟溟浩浩，天地溃溃蒙蒙，不知所存藏。万八千岁乃成天、地、人。故真人以土作人，呼吸饮食，从骑伏使，令土不得独处，人不得独存。故言黄土，本人之先也。真人去之，上升九天；世人无道，下入黄泉。益土三升子（一作了）无骨筋（一本作肋）。故九天丈人有言曰：食于天者，以身报天，上为真人（神仙戏游）；食于地者，以身报地，下为尸鬼；食于人者，以身报人，骨毛弃捐。兆欲为道，勿食飞鸟。天之所生，杀之数数，减子寿年。人畜食之，可以为厨宰六畜也。避六丁神，兽类也勿食。丁卯<br />
　　兔也，丁丑牛也，丁亥猪也，丁酉鸡也，丁未羊也，丁巳蛇也，此大禁之，六丁神之讳也。乘气服丹入室之时，无令生物，禁食五畜肉。五畜肉者，马、牛、羊、猪、狗也，但得食鸡子、鱼耳。禁食五辛，臭恶自死之物慎勿食，服丹尚可，乘蘖禁之。<br />
　　○第三十九神仙<br />
　　经曰：道者，吾也，上上中极君也。兆常以日出时、日中时、酉时、夜半时（一云日申、酉），上念太极中央太黄星，其精气来下在兆额上眉间止，正赤黄白如日状，以意致之下，入口中咽之，令其气下入绛宫紫房黄庭中。咽之三五而止，祝曰：<br />
　　皇天上帝太上道君，曾孙小光壬甲好道，愿得长生。此吾之气也，吾从此气生。念之万遍，无止也。令兆长生，上为真人，云车下迎，飞升天宫，上谒上帝南极老人元光之前。<br />
　　老君曰：圣人销珠，肾人水玉。销珠水玉，其道同法。销珠者，服日之精，左目日也。水玉者，食月之精，右目月也。被发，正偃卧，瞑目，常念两目中黄精赤气来下入口中，咽之，三九而止。令人神明，彻视八方。食肺之精，常念肺中白气来上出至咽喉入口中，咽之，三七而止。令人神明，身生光泽，辟邪致神，玉女侍之，即长生辟百鬼矣。常念身中小童子衣绛衣，在心中央。中央即神明也。时念心中有紫华盖，下有一人，着赤帻大冠，绛单衣，彳钊箭引弩，愤然而嗔，即能辟兵，役使鬼神矣。<br />
　　○第四十神仙<br />
　　经曰：常思顶中紫云出如车盖，状如火气，文彩五色，上与天连。以意极布之，与天相率下。念胃中黄气如橘，忽长稍大，身形如日。念目下元气、赤人黄人，道气行布四支，登高入日中（登高，一作登台），上至绛宫紫房太一。祝曰：<br />
　　太一北极，敬告诸神，常令魂魄安宁，无离某甲身。是谓自然无形者也。<br />
　　○第四十一神仙<br />
　　经曰：鬼箭十二，可以辟兵。常思心中十二芝茎，上与肺连，以意挹之，名曰鬼箭。兆常行之，五兵自辟，凶恶自亡。以击四夷，捐捴电光，但间兵楯刀戟、金银，天神皆助真也，雷公击鼓也。太白扬光，白帝持弩，蚩尤辟兵，青龙守门，武夷在庭，珣蛇玄武，主辟凶殃。白兔捣药，蟾蜍在傍，太一和剂，彭祖先当；服一刀圭，面目生光，身出毛羽，上谒上皇。此道也，使诸神气与子合同，慎之，勿解殆也。<br />
　　○第四十二神仙<br />
　　经曰：常以庚申之日申时，被发，西南首，申地偃卧，纵体，瞑目，念肺正白，润泽光明，中有芝草，茎大如小指，其中空而明，下与心相连。其中有青赤气，上下交通，出心入肺之中。念之至下晡时止。肺者，人之天也；心者，人之日也；日气上出如赤丹之精，未尝有之时，人须得此气以生耳。失此气者，则死矣。名曰自然之道。道通神灵矣。<br />
　　○第四十三神仙<br />
　　经曰：常念心中赤气如日，内青外黑，三合成德，以应道数。师曰：常以平旦，念心中正赤如日，日中有人，着大冠赤帻，衣绛单衣。兆见之呼曰：天皇太一君，使某甲长生，上为真人。<br />
　　○第四十四神仙<br />
　　经曰：还精绛宫之中法：常以月一日、十五日、晦日，以日初出时，被发，东首向日卧，以左手摩两乳间，下至心，九反而止。柑心言曰：神手神还绛宫，无离己身；神乎安，君静处，与己言语。如此三，乃止。师曰：每摩两乳间者，使气上下道也；拊摩其心，存小童子，此名虚无。还精绛宫者，月三日为之也，神仙之道也。<br />
　　○第四十五神仙<br />
　　经曰：元阳赤人，太一也；元阳道君，中太一也；元阳子丹，己吾身也；元阳玄光玉女，道之母也；元阳皇人，太一王也；元阳丹田，藏精宫也。师曰：元者，气也；阳者，日也。当思心中有日，日有赤人，着赤帻大冠，衣绛单衣。次思胆中有太白明星，三光耀而相照，星上各有一人，衣绛朱衣，冠九德之冠。道君在中央，左有老子、仲成子，右有太和、曲文子，凡五人、是一也。次念脾上正黄，中有日，日中有三人，道母玄光玉女在中央，左有黄裳子，右有中黄直。次念胃管中有真人子丹，坐珠玉之状，上黄金色云气为帐，玉女小童子侍之。次念脐中太一，衣五彩朱衣，冠三绛之冠，左青人，右有白人，前有赤人，后有黑人。次念丹田中有赤气，赤气中有三人，赤<br />

                    <br>
                        　　人在中央，左有青人，右有黄人，赤气绕之，内青外黑，上白中黄。念此毕，卧，有所见，神气来语人也。<br />
　　○第四十六神仙<br />
　　经曰：常念脾中有黄气升上至口中，咽之，三五而止，即饱矣。可以辟谷，坐在立亡。师曰：常思脾中有日，日中有黄金匮，匮中有书，封之以黄玉户阝々广三寸，字曰威喜。精而思之，则耶自出。兆能见而读之，心开目明，即时神仙矣。<br />
　　○第四十七神仙<br />
　　经曰：常思念胃中，正自如凝脂，中有黄气，填满太仓，上至口中，咽之即饱。师曰：胃者，太仓也。诸神皆就太仓中饮食。中黄金釜，金甑。玉女小童，主给使之。故呼曰黄裳子，致行厨矣。<br />
　　○第四十八神仙<br />
　　经曰：肾者，元气之根也。常思肾间白气，上升至头中，下至足心十指之端，周行一身中十二遍而止，手足皆热，可以不饥，不渴，不寒，令人不老，白发复黑。兆常念行之。<br />
　　○第四十九神仙<br />
　　经曰：常以月朔、望日，思两肾间白气，上顶中，下至足心。神龟五彩为甲，文若总系，上有玄光玉女，二公相对坐，<br />
　　前有太一，后有玄冥司录、司命，共议死生。人精念之，三十息止。咒曰：司录君、司命君、六丁玉女，削去某死籍，着上生文，此当言长生。神龟呼吸，吐故纳新，恣意所为。白龟之神，元气布行，四友皆温。人须得肾气，神龟呼吸乃生耳。常以甲子日及壬子日存行之，即长生矣。<br />
　　○第五十神仙<br />
　　经曰：常以甲午之日日中时，被发，南首偃卧，瞑目，念脐下三寸丹田中黄，其气正赤，大如手掌，其外黑，次其外青。脐上有白气覆之，肺气也，左有青，右有黄，各大如手掌。此三者，肝气、脾气、肺气。师曰：丹田中赤者，太阳气；其外黑者，太阴气；次外青者，少阳气。三合成德，三气守之，即长生矣。<br />
　　○第五十一神仙<br />
　　经曰：心为虚，肾为元。虚气以青上为天，元气以宁下为地，入于太渊。故虚气生为呼，元气生为噏。心为日，肾为月，脾为斗。心气下，肾气上，合即为一，布行四友不休息。故心为血，肾为气，合即流行，名曰脉。脉者，魂魄，人之容也。魂魄以去，主人寂寂，故伯脉尽即气绝，气绝即死矣。是以为道者不可不存其神，养其根，益其气。兆汝弩力弩力，将去矣。真人得道，万八千岁一会；道士得道，千岁一会，故作《中经》，以遗后世。本上皇藏之金匮，道人得，千金勿传出也。<br />
　　○第五十二神仙<br />
　　经曰：三元之日会，合于己亥。三元者，太一、太阴、宫气是也。三元俱起己亥。太一左行，岁一辰；害气右行，四孟，岁行一孟；太阴右行，三岁一辰，九年行方。四九三十六年，三元俱合于亥。三合之岁，水旱兵饥，灾害并起。三合之岁，阴阳隔并，感天动地，害气流行，昼行则伤谷，中有人即疾疫，中谷即饥、贵。兆汝居其间，不能自生也。可不弩力勉时学道哉？当期之世，水旱蝗虫，五谷饥贵，兵革并起，人民疾疫，道路不通，负老提幼，散流他方，其父母妻子兄弟，哀气内发，摧肝绝肠，略为奴婢，不知县乡。于期乃欲学道，岂不晚哉！岂不晚哉！吾深戒子，存神作丹，早自防。即遭乱世，远去深藏；圣主明世，道可照而行也。故天地之会，四十五岁一小贵，九十岁一小饥；一百八十岁一大贵，三百六十岁一大饥。五百岁，肾者一小聚；千岁，圣人一小聚；三千六百岁圣人大会。万八千岁，真人一小出治；三万六千岁，至极仙人一出治；三百六十万，岁天地一大合，元气溟涬，蒙鸿元形，人为万物，不知东西南北，人化为禽兽，禽兽化为人。真人乃在元气之上，仙人乃在绝域无崖之际，道人隐居，可以贵重也。<br />
　　○第五十三神仙<br />
　　经曰：天都京兆，合在勾陈之左端，号曰安德君，主与天太一北君共釭计说诸神，主人魂魄，会于南极。有录者延寿，众神共举之；无录者终矣，司命绝去之人，魂魄会于北极。有功德于人、天地、万物者，子孙富贵，寿考鲜明，身得封侯，复出为人。无德者有三：一曰残贼酷虐、害逆天地四时；二曰咒咀嫉妒淫泆，慢易天地神灵；三曰不忠、盗窃阴贼、推埋杀人。犯此三者，子孙绝灭。人生自有三命，至娶妇嫁女，复定<br />
　　其一命；移徙葬埋，复定其一命。得吉身者寿考，子孙富贵；得凶者死，子孙贫困屯。汝居世间，当何着于天地？神可畏也。故天置日月、北斗、二十八宿、五星主之；六甲六丁诸神，主行民间。兆汝不知，汝甚可畏之。常复有邪鬼精魅至于家，思不祥、里社、水土公、司命、门户、井灶、清溷、太阴水渎，皆能杀人者。兆汝欲却邪辟鬼，当被符，次服神药。符者，天地之信也；药者，人丹也。益其气力，身轻坚强，即邪气官鬼不能中人也，即成神仙矣。鬼者，神之使也。鬼见天信即去矣。人亦有之，京兆舍中极乡璇玑里夏里黄公，字德皇，正在脐中央，太一是也。一名玉灵子。衣五彩朱衣，总阅黄神。常以八月秋分之日，案比计釭。常先之一日，后之一日，正节之日，凡三日，入室勿出，常以鸡鸣时思之，平旦兆悦之，至日禹中时止，为之三日。被发西北向，偃卧纵体，无令他人见之，豫敕家中人无得有声。先斋戒沐浴，至其日入静室中，安心自定，先祝之曰：鲁孙小兆某甲好道，愿得长生。今日秋分之日，天帝使者夏里黄公来下入吾身中，案比总阅，诸神不得逋亡，皆当来会。从上三呼之，比为之日三呼之，三日九呼之，日中乃止。即言曰：司录、六丁、玉女，削去某死籍，更着某长生神仙玉历，急急如律令！即日有天帝无极君，教自应曰：诺。下床回向再拜，谢天神。一身道毕此矣。<br />
　　○第五十四神仙<br />
　　经曰：子欲知真人、仙人何类？仙人衣揲衣，生毛羽；真人无影，衣五彩朱衣。其居无常处，东春、南夏、西秋、北冬，浮游名山昆仑、蓬莱、大郢九域之上，时上谒。上谒上皇，故真人得道，八千万岁。乘珠玉云气之车，驾元极之马，时乘六<br />
　　飞龙，佐上皇治。中仙之士，中天而上。乘云往来，历越海江。下仙之士，法当尸解。晦日朝会拜礼，不得解怠，当为神使。道非有所异也，但有尊卑等故耳。故百岁之人黄头发，二百岁之人两颧起，三百岁之人万物耳，四百岁之人面纵理，五百岁之人方瞳子，六百岁之人胁助胼，七百岁人骨体填，八百岁之人肠为筋，九百岁之人延耳生，千岁之人飞上天，上谒上皇太一。为仙真人重瞳子，故能彻视八方。食芝服丹即不老。人万八千岁更为童子，男八女七，从此始。<br />
　　○第五十五神仙<br />
　　经曰：子欲制百邪百鬼及老精魅，常持符、利剑，亭水瓮上，于中视其形影。凡行出入，卒逢非常怪物，于日月光中视其形影，皆可知也。以丹书制百邪符，置于瓮水上。邪鬼见之，皆自然消去矣。诸精鬼魅、龙蛇、虎豹、六畜、狐狸、鱼鳖龟、飞鸟、袴鹿、老木，皆能为精物。犯人者，符刻之斩之，付河伯、社令。常召今日直符使六丁神守之宿卫。左文字，在八十一首玄图六甲宫四十九真中。亦有珠胎、七机、华盖、清观皆能制百邪。此四符者，恶秽人不可服也。当被服威喜、巨胜、左契、右射、太极、太清、太玄、阳章、参天、包元气、太虚，此大道也。可常被服，无所不防，亦无禁忌也。上制文曰：皇天上帝，太上道君，曾孙小兆王甲好道，愿得长生，所愿从心来，自在心也，不多言。上封文曰：皇天上帝太上道君天一太一北斗君、日月阴阳君、司命君、司录君，曾孙小兆王某好道，愿得长生，唯司命司录君削去死籍，更着长生玉历仙籍，定为真人。臣某即日除为太一使者，再拜受命。上皇道君。中黄门子，再拜着契封符传，当清洁先解过，常以西四时除日及八节<br />
　　日，以酒脯于东流水上解过，南流亦可。神仙玄图曰：玉历五十五章姓名符信，本在上皇金匮玉笈玉笥中，封之九重。兆得之，慎勿妄传。子慎之，勿受钱之。得其人即传之，可得神仙。吾时时自案行此三篇。三篇，上下《中经》也。吾常使司命教鬼守汝，勿妄增减吾文。一字不具，吾即知之，兆汝慎之！慎之！如吾言符与下字以丹青之，此吾之信也。兆汝审欲神仙，当先服还丹金液，存神，即时仙矣，上为真人。兆汝不服神丹金液，当自苦耳。为寒温风鬼所系，司命不救汝也。道神无奈汝何。兆为道，温衣适食，守虚无，为自然，鬼亦不能救杀也，年寿终竟，自死矣。何以言之？以其不坚守神故也。譬犹万物之生，非欲求死，但自然老枯槁腐死，其人亦如此矣。吾以喻汝，努力求师，吾教八十一弟，皆仙。其十人布在民间，游筼谷仙。吾越度秦项不出，为汉出，合于黄世，见吾大吉。<br />
　　卷二十三洞经教部经十一<br />
　　◎太上飞行九神玉经（一名《金简内文》）<br />
　　太上大道君告北极真公曰：吾昔游于北天，策驾广寒；足践华盖，手排九元；逸景云宫，遨戏北玄；逍遥朔阴之馆，赏于洞毫之门；眄璇玑以召运，促劫会以舞轮；叹万物之凋衰，俯天地而长存；乃觉九星之奇妙，悟斗魁之至灵也。夫九星者，实九天之灵根，日月之明梁，万品之渊宗也。故天有九气，则以九星为其灵纽；地有九州，则以九星为其神主；人有九孔，则以九星为其命府；阴阳九宫，则以九星为其门户；五岳四海，则以九星为其渊府。五九参列，纲维无穷，制御天宿，回转三辰。调理四五，致天地得存，万品之所宗，神仙之所凭。夫天无九星则无以为高清；地无九星则无以为至灵，人无九星则九孔不明；上帝兼之以通真，神仙凭之以得成，五行乘之以致度，万物禀之以得生也。天清地静，则九星焕明；天激地否，则九星翳昏。璇玑召劫度之期，天关运五行之气，轮空洞之大辐，促九天之应会。是以神光转灼，玄监万生；傍行越位，以告灾祥。天地所以有大运之交，百六应符，皆九星纬转数终，所以阴阳勃蚀，二气否激，天翻地覆，九海冥一，金玉化消，毫末不失也。悉九星之所回，璇玑之所促；明天地之用，玄纲之妙<br />
　　；得其中则有空常，隐步藏景，逃形变化，三辰万物，立成黑点，隐沦二十五名。其趣幽微，秘不下传。上有九辰华君，中有九皇夫人，魂精魄灵，皆九斗之威神，吐焕七曜之光，流映九天之门，洞朗幽虚，无毫不彰也。其星阳芒则为流金火铃，阴芒则为豁落七元，皆高上之灵策，元始之威章也。龙飞尺素之诀，隐讳口口之中，列帛华晨之下。羊雁礼天以招真，则玄光曲照于盟场，九晨下降于灵宇，夫人欢悦于寝席，玄斗记名于隐书。有知此道，存之便足以免大劫之会，度洪灾于甲申也。修之二七年，便得晏鸿翮而腾翔，斥紫霄而升晨也。此玉清之上道，不比上清之中仙也。玉清则上清之高真，上清则太清之高神，太清则飞仙之高灵。凡行玉清之道，出则诸天侍轩，给玉童玉女各三千人；建三七色之节，驾紫云飞軿；十二琼轮前导，凤歌后从；玄钧六师启路，飞龙翼辕。其位准高仙，列图玉清。行上清之道，出则五宿侍卫，给玉童玉女各一千五百人；建紫毛之节，驾飞云丹舆；前吹凤鸾，后奏天钧；玄龙启道，五帝参轩。位准上清左右位卿。行太清之道，出则五帝侍卫，给玉童玉女各八百人；建五色之节，驾龙舆飞烟，前啸九凤，后吹八鸾；白虬启道，太极参轩。故真中有高卑，玄中有阶次也。玉清之道，玄远绝邈，不比中真及飞仙之徒。九星上法玄映之道，吾昔受之于元始，于今七亿万劫，经天地成败，万品衰灭，而其道独存，今犹修之于云景之上，而不能忘之于时节者，意玩此道高妙，爱乐夫人接遇也。况来生始学飞晏之举，而不知幽寻步空之法，何由得披重霄之门，观天地之始终乎？既无此道，与九晨乖域，夫人绝游也。徒有玄名帝录，超卓高腾，正可得策驾云龙，游眄五岳，但不死而已。如此望践斗魁，旋步华晨，腾景玉清，当未有期也。子方当匡御劫运，封掌十天，科简玄录，理判神仙，宜受此法以综万生，今出相付，子<br />
　　秘而修焉。九晨真人曰：行飞步之道，先一日沐浴斋净。是日于中庭布星图，随斗建也。北向长跪烧香于玄冥星下，叩齿三十六通，闭眼存岁星在左胁，太白星在右胁，荧惑星在头上，辰星在脐下，镇星在心。次覆衣九星，先举左手屈于头上如斗势，存阳明星在左手掌中，阴精星在左肘上，真人星在左乳上，玄冥星当心（故烧香于玄冥星下而启事，因心而应天明也）。<br />
　　丹元星在右褷上，北极星在右膝头上，天关星在右足胚上，辅星在脐下，弼星在头上，毕，微咒曰：<br />
　　衣天斗，戴金巾，乘魁纲，入斗门，朝真人，拜华晨，二十八宿，覆络我身，乘空步虚，飞升自然。毕，咽气九过止。次举右手如斗势临头上，存阳明还右手掌中，阴精星右肘上，真人星在右乳上，玄冥星当心上，丹元星在左褷上，北极星在左膝头上，天关星在左足胚上，弼星在左目上，辅星在右目上。毕，微咒曰：<br />
　　我乘天纲，步九元，履斗魁，行飞仙，得天心，万神欢。隐形藏景，变化万端。敢有千试，收系斗门。扫除不祥，正真明分。左焕火铃，右辉灵幡。威光万里，啸命立前。玉帝所咒，靡不如言。毕，咽气十六通止。次乘斗旋行斗星之外，步斗魂魄，从天枢星上，对阳明，次登天璇，天机，以次周于隐元，往反三过。毕，于隐元星上歌《三洞飞空章》而登阳明也（便立思夫人，形象如左也）。<br />

                    <br>
                        　　第一天枢星，则阳明星之魂神也。天枢星威而不曜，光而不照，潜洞太虚，围九百二十里，对阳明星之西北门。其星则号元斗宫魁精玄上真皇夫人，姓明通，讳袲玄，真名上精。头建飞云华颓之髻，馀发散至腰。衣紫、黄、青三色之衤属，带九铃之绶。口恒吐青气之光，以注于阳明星上，以明星之焕也。修飞步之道，当思夫人姓讳形像，然后咒，则魂神澄正，明星<br />
　　欢悦，天光洞映，使魂影俱飞登晨也。并足上天枢星上，对阳明星，左手抚心，右手指阳明星，叩齿九通，咽液九过，闭气三息，而微咒曰：<br />
　　天妃九星，凝气结真，七曜缠络，号曰玉晨；上建华盖，下蹑斗魁，身乘天机，飞步琼轩；魂精魄灵，与形合仙，保元日月，天地长存；随运变化，夫人齐连，上升九天，浮景自然。毕，闭气三息。次左足蹑天璇，进右足与左足并，通气。<br />
　　第二天璇星，则阴精星之魂神也。天璇星景而远映，照而不焕，潜洞太虚，围五百五十里，对阴精星之西门。其星则号玄斗宫虚精上玄皇夫人，姓玄镜，讳郁勃光，真名金归。头建飞云华颓之髻，馀发散至腰。衣飞锦罗裙，凤文锦帔，带灵飞紫绶。口恒吐黑气之光，以注于阴精星上，以明星之晖曜也。修飞步之道，当思夫人姓讳形像，并足上天璇星上，对阴精星，左手抚心，右手指阴精星。叩齿九通，咽液九过，闭气九息，而微咒曰：<br />
　　北玄皇灵，九上开清，玉华潜映，纬络紫庭；今日飞步，万道通明，魂魄澄正，安附我形；无使飞翔，同升北星；上噏玄精，饮以玉泉；变化九微，保命天灵。毕，闭气三息。次进左足蹑天玑星，次右足来并，通气。<br />
　　第三天玑星，则真人星之魄精也。天玑星猛而不显，晖而不曜，潜洞太虚，围七百七十里，对真人星之东南门也。其星则号上精宫灵妃元皇夫人，姓常明，讳化云，真名流爓。头建晨婴宝冠，衣飞云明光锦衤属，带六山飞晨之绶。口恒吐黄气之精，以注真人星上，以明星之曜也。修飞步之道，当思夫人姓讳形像，并足上天机星上，对真人星，右手抚心，左手指真人星，叩齿九通，咽液九过，闭气十二息，而微咒曰：<br />
　　灵妃元皇，九星中真，上理玑度，总监诸天；下试群方，<br />
　　游景紫烟；是日上吉，皇道敷陈；润流九外，曲洒我身；飞行羽步，上入帝晨、与皇同眉，永享劫年。毕，闭气三息。次进左足，蹑天权星，进右足与左足并，通气。<br />
　　第四天权星，则玄冥星之魄精也。天权星微而隐，隐而同映，潜焕太虚，围八百里，对玄冥星之东门也。其星则号纲极宫上灵神妃华皇夫人，姓开生，讳运明，真名婴关。头建七称之冠，衣绯罗凤文之)衤属，带金真玉光。口恒吐赤气之精，以注玄冥星上，以明星之焕曜也。修习步之道，当思夫人姓讳形像，并足上天权星上，对玄冥，右手抚心，左手指玄冥，叩齿九通，咽液三过，闭气三息，而微咒曰：<br />
　　神妃上灵，号曰华皇；安镇华盖，北上之宫；左待玉女，右卫灵童；道引七精，九晖之光；为我致真，飞步天纲；使我魂魄，俱升帝堂。毕，闭气三息。次进左足蹑玉衡，进右足与左足并，通气。<br />
　　第五玉衡星，则丹元星之魂灵也。玉衡星大而嘿，踊而不焕，潜洞太虚，围七百二十里，对丹元星东北门也。其星则号纪明宫北上金盖中皇夫人，姓元方，讳神武，真名勃。头建紫晨飞华之冠，衣九色之衤属，带神虚玉文。口恒吐白气之光，以注丹元星上，以明星之晖也。修飞步之道，当思夫人姓讳形像，并足上玉衡星上，对丹元星右手抚心，左手指丹元，叩齿三通，咽液三过，便闭气三息，而微咒曰：<br />
　　皇华中妃，上元所居，九斗吐晖，精焕八嵎；流烟郁勃，散灵朱庐；使我魄灵，天地同符；形魂俱升，驾空策虚；玉光缠络，丹軿紫舆；飞行北上，参受隐书。毕，闭气三息。次进左足蹑闿阳星，进右足与左足并，通气。<br />
　　第六闿阳星，则北极星之魄灵也。闿阳星朗而潜照，晖而不焕，洞微太虚，围七百七十里，对北极之下开北洞之门也。<br />
　　其星则号紫极宫安上晨华元皇夫人，姓王元，讳根华，真名冥会。头建玉晨进贤之冠，衣飞青羽衤属，带流金火铃。口恒吐绿气之精，以注北极星上，以明星之曜晖也。修飞步之道，当思夫人姓讳形像，并足上闿阳星上，对北极星，而左手抚心，右手指北极，叩齿三通，咽液五过，闭气五息，而微咒曰：<br />
　　九天上帝，黄华之宗；运转璇玑，总轮八方；使我飞步，蹑纪天纲；反覆交并，三五纵横；通灵八微，羽衣玄黄，龙舆玉景，飞行太空；长享眉寿，天地同功。毕，闭气五息。次左足蹑摇光星，进右足并，通气。<br />
　　第七摇光星，则天关星之魂太明也。摇光星则光转空洞，回旋天关也。潜焕太虚，围九百里，上对天关星之南门，下对北极星也。其星则号运天宫玉华灵皇夫人，姓度元，讳终会，真名启光。头建飞华颓云之髻，馀发散至腰。衣七色夜光云锦之裙，九色锦帔，九天威灵玉策。口恒吐赤气之精，注天关星上，以明星之大光也。修飞步之道，当思夫人姓讳形像，并足上摇光星上，对天关星，而左手抚心，右手指天关，叩齿九通，咽液九过，闭气三息，而微咒曰：<br />
　　天地回转，七光大明，旋轮九气，上应玉清；中有夫人，号曰华灵，玄映九外，无毫不生；是日良吉，飞步紫庭；使我魂魄，安附身形；变化空洞，出幽入冥；天地同轮，万劫不倾；保仙上元，九晨齐精。毕，闭气七息。次左足蹑洞明星，进右足并，通气。<br />
　　第八洞明星，则辅星之魂精阳明也。洞明星则光回诸天，总轮上宿，流畅太虚，围九百九十里，上对辅星西南门也。在天关之上梁，北极之阳芒也。其星则号空真宫太明常皇夫人，姓幽升，讳无韵，真名空变。头建飞云华颓之髻，馀发散至腰。衣飞罗文衤属，带九光之绶。口恒吐青气之精，注于辅星之上，<br />
　　以常阳大光也。修飞步之道，当思夫人姓讳形像，并足上洞明星上，对辅星，而右手抚心，左手指辅星，叩齿九通，咽液九过，闭气三息，而微咒曰：<br />
　　三五飞行，天地开张；九元回纲，合纽上京；天真散灵，万道溢昌；夫人曲映，是日吉良；飞步斗魂，旋行玉纲；头戴华盖，足履常阳；游戏三清，变化万方；保仙自然，享寿无穷。毕，闭气十二息。次左足蹑隐元星，进右足并，通气。<br />
　　第九隐元星，则弼星之魂明空灵也。隐元星则隐息华盖之下，潜光曜于空洞之中，围九百九十里，上对弼星之东南门也。其星则号元宝宫空玄变灵上皇夫人，姓冥通，讳万先，真名常阳。头建飞云七称玉冠，衣青文锦衤属，带九光夜烛，口恒吐黑气之精，注于弼星之上，以明焕隐洞之光也。修飞步之道，当思夫人姓讳形像，并足上隐元星上，对弼星，而左手抚心，右手指弼星，叩齿十二通，咽液一过，闭气一息，而微咒曰：<br />
　　上步天纲，飞行羽门，出入三生，逃身隐沦，变化形影，千合万分；神安气镇，练度仙魂；举体同飞，衣服锦裙，流铃交落，身佩虎文；啸咤五帝，策驾景云；上造北晨，朝谒皇君。毕，闭气一息止。还并足上天枢星上，单步往反三周，不须复存思咒说也。步斗魂事毕，存咒正初登星一过行之尔。往反三过。毕，还立天枢星上，向阳明星而歌诵《徘徊游行九晨羽章》三篇。毕，便登纲上阳明星上，行飞步也。<br />
　　◎羽章<br />
　　云纲落天纪，九斗翠玉虚。紫盖重霄岭，玄精朗八嵎。上<br />
　　有九晨宾，吟咏隐与书。飞步遨北汉，长龄天地居。<br />
　　控辔玄羽台，飞行九元所。洞虚深幽邃，云纲乘空举。下有采真士，仰照玉晨府。三周阳明上，九回入洞野。高步登帝尊，长歌龙飞语。<br />
　　玉霄映北朔，琼条翠隐柯。空生九灵台，焕精曜太遐。天关运重冥，劫会屡经过。乘我羽行驾，飞步织女河。保灵空常化，永忘天地多。<br />
　　此三章出玉清上宫，诸九阳玉童、九华玉女皆恒歌诵之于华晨之上，以和形魂之交畅，启灵真于幽关也。<br />
　　凡修飞步七，元行九星之道，无此歌章，皆不得妄上天纲，足蹑玄斗也。犯之九星则执子魂魄，闭于斗纲之下也。令人猖狂失性，嗔怒妄兴，不出三年，无不丧身。非道不欲使人得仙，而人不能明道渊源耳。如此岂可不详而行焉？九星则九天之根，玉清之明精；九魂则九星之明灵。人徒知步七星之妙，而不知九星魂魄之至灵也。非七星不欲运人上斗，而人身魂神畏斗星之灵魄，不敢随人而腾空也。欲修飞步之道，宜知斗星之魂魄，九皇夫人内名、空常之隐诀也。而按图修行，岂当不得飞登北元，上谒华晨者哉？但此道高妙，玉清宝秘不行，中仙鲜有得者。知其法则九星内映，夫人降席，斗魂感悦，则共携兆而升入九元之内宫。<br />
　　阳明星，天之太尉，司政主非。上总九天上真，中监五岳飞仙，下领后学真人，天地神灵功过轻重，莫不隶焉。星围九百二十里，皆琉璃水精。中有玉树、青实，金翅之鸟栖其上，自生青精玉芝，食之一口，寿九万年。星有九门，有四光芒，皆焰照九亿万里中。上有青城玉楼据斗真人，号曰太上宫青城玉楼九晨君，姓上云，讳法婴容，字董洞阳摇天槌。头建九晨玉冠，衣青羽飞裳，手执斗中玄图，坐玉楼之中。有玄名玉录，<br />
　　当得知九晨君内讳。知者玉晨下映，明星玄降。修其道，飞行太空，升入九门之内也。修飞步之道，当先于阳明星上，右手抚心，左手指天东北，闭气九息，叩齿九通，咽液三过，闭眼思九晨君姓讳形像，留立阳明星上，便微祝曰：<br />
　　飞天九晨，上据玄魁，威振八焕，司政纠非；今日飞步，万道通开，九真齐景，天转地回；鬼谋截颈，人逆斩摧，三纲所捕，逆者将衰；神灵侍卫，享福巍巍；得天之心，骨化形飞；手攀七纲，足践九扉；云行雨步，上升太微。毕，左转阳明星上，九回，立向鬼门，闭气三息。转左足蹑阴精，进右足并，于阴精星上通气。<br />
　　阴精星，天之上宰，主禄位。上总天宿，下领万灵及学仙之人。诸学道及兆民宿命禄位，莫不隶焉。星围五百五十里，亦皆琉璃水精，中有玉树，黑实，金翅之所栖，自生玄芝玉饴，食之一口，得寿五万年。星有五门，门有四光芒，焰照九亿万里中。上有五色玉楼攀魁真人，号曰中元宫五色玉楼北上晨君，姓育婴，讳玄上筜，字昌阳文激明光。头建玄精玉冠，衣玄羽飞裳，手执五色羽节，坐玉楼之中。若有玄名朱台，当得知上晨君内讳。知者则北上下映，阴精玄降。修行其道，则飞行太空，升入五门之内也。修飞步之道，当先于阴精星上，左手指本命，右手抚心，闭气五息，叩齿五通，咽液五过，闭目思北上晨君讳字形像，留立阴精星上，便微咒曰：<br />
　　玄晨北灵，五气上精，体隐六纪，心藏景星，日月侠映，三光饬形；今日元吉，步纲紫庭，上开天户，受福朱灵；享祚无极，禄位尊荣；万愿交覆，所向利贞；腾飞华盖，遨翔玉清；上诣北晨，九真齐軿。毕，左转阴精星上，五回，向本命上立，闭气三通。转左足蹑弼星，进右足并，通气。不得蹑真人星，但蹑弼星耳。<br />
　　真人星，天之司空，主神仙。上总九天高真，中监五岳灵仙，下领学道之人。真仙之流莫不隶焉。星围七百七十里，亦皆琉璃水精，中有玉树，黄实，金翅之所栖，自生黄精玉芝，食之一口，得寿三千万岁。星有十二门，门有四光芒，焰照九亿万里中。上有黄台玉楼真人，号曰真元宫中黄台玉楼主仙华晨君，姓归并，讳妙阴光，字通度元度凝脂。头建飞晨宝冠，衣青羽飞裳，手执斗中青箓，坐玉楼之中。若有玄名方诸，当得知华晨君内讳。知者则华晨下映，真人玄降。修行其道，则飞行太空，升入十二门之内也。修飞步之道，皆不得蹑真人星也。当并足弼星上，所谓偃息华盖者也。北老真公曰：子欲腾身，勿干真人；子欲飞行，勿枉天纲；子欲神仙，当拜华晨。行道当避真人星，立弼星之上，拜真人，朝华晨，而求飞空也。弼星曰空，辅星曰常。常者，常阳；空者，隐藏。其有讳，不得传于人口，可于华晨之下，羊雁礼天，烈素盟而传。得此秘讳，心存而行之，轻泄，七祖负考风刀也。当于弼星上，右手抚心，左手指西北，闭气九息，叩齿九通，咽夜九过，闭眼思主仙华晨君姓讳形象，留立真人星上，便微咒曰：<br />
　　太微通真，弼辅华晨，吐焕九精，结气紫烟，飞霞流映，光曜十天；上理元衡，下携神仙；今日飞步，请礼真人，一求空行，二乞隐身，三愿上升北掖，四便龙衣羽服，锦帔青裙，驾乘八景，浮游九玄得入天宿，与帝同轩。毕，左回弼星七过，向真人，闭气三息。转左足蹑玄冥，进右足并，通气。<br />
　　玄冥星，天之游击，主伐逆。上总九天鬼神，中领北帝三官，下监万兆，伐逆不臣，诸以凶勃莫不隶焉。星围八百里，亦皆琉璃水精，中有玉树，赤实，金翅之所栖，自生丹芝流瑛，食之一口，得寿八千万年。星有三门，门有四光芒，焰照九亿万里中。上有朱台玉楼出斗真人，号曰纽幽宫中朱台玉楼玄上<br />
　　飞盖晨君，姓冥枢，讳定宣觉，字法明度摇天柱。头建三华宝晨冠，衣丹锦飞裳，手执命灵之桔，坐玉楼之中。若有玄名玉格，当得飞盖晨君内讳。知者则飞盖下映，玄冥玄降。修行其道，则飞行太空，上升入三门之内也。修飞步之道，当先于玄冥星上，右手抚心，左手指天，闭气九息，叩齿三通，咽液三过，闭眼思飞盖君姓讳形像，留立玄冥星上，便微咒曰：<br />

                    <br>
                        　　天真行道，步景藏形；七元焕落，九晨齐并；手把天衡，足践飞星，左辅火甲，右御朱兵，威振十天，流焕上清，先戮谋议，后伐妖精，敢有干正，斩以刀刑，三纲所制，莫不伏听；变化往反，适心华庭；乘空飞步，上造帝灵。毕，左回三转，向天闭气三息。转左足践丹元星，进右足并，通气。<br />
　　丹元星，天之斗君，主命录籍。上总九天谱箓，中统鬼神部目，下领学真兆民命籍。诸天诸地，莫不总统。星围七百二十里，亦皆琉璃水精，中有赤树，白实，金翅之所栖，自生金精冶练之膏，食之一口，得寿七万年。星有七门，门有四光芒，焰照九亿万里中。上有素台金楼蹑纪真人，号曰纲神宫中素台金楼蹑纪真人金魁七晨君，姓上开，讳冥通光，字朱焕元变五道。头建七宝飞天冠，衣白锦飞裙，手执青元箓籍，坐金楼之中。若有玄名昆台，当得知七晨君内讳。知者则七晨下映，丹元玄降。修行其道，则飞行太空，上升入七门之内也。修飞步之道，当先于丹元星上，右手抚心，左手指天关，闭气七息，叩齿三通，咽液三过，闭眼思七晨君姓讳形像，留立丹元上，便微祝曰：<br />
　　飞行蹑纪，上步丹元；乘魁落宿，呼命斗魂，削死勒生，青白简分；三合成道，年命长延；亨利眉寿，齐生华晨；肉飞骨轻，驾景乘云；仙衣羽服，流铃纷纷；五色焕耀，升入七门。毕，回星上七转，还向天关，闭气七息。转左足践北极，进右<br />
　　足并，通气。<br />
　　北极星，天之太常，主升进。上总九天真，中统五岳飞仙，下领学者之身，凡功勤得道，转轮阶级，悉总之焉。星围七百七十里，亦皆琉璃水精，中有黑树，白子，金翅之所栖，自生玄芝水瑛，食之一口，寿五万年。星有八门，门有四光芒，焰照九亿万里中。上有玄台玉楼步纲真人，号曰纪明宫中玄室主台玉晨飞华君，姓明灵，讳长明化，字渊洞源昌上元。头建飞精华冠，衣紫锦飞裳，手执九斗玉策，坐玉楼之中。若有玄名金台，当得知飞华君内讳。知者则飞华下映，北极玄降。修行其道，则飞行太空，上升八门之内也。修飞步之道，当先于北极星上，右手抚心，左手指金门，闭气八息，叩齿三通，咽液三过，闭目思飞华君姓讳形像，叩齿立北极上，便微咒曰：<br />
　　天行三五，中元回旋；飞步华盖，御斗乘晨；落纪三命，徘徊游烟；今日元吉，上希神仙；名书玉简，列字紫篇；青襦羽服，丹帔锦裙；八景丹舆，运我升轩，位为仙卿，北上之君，请求所咒，靡不如言。毕，回星上八转，还向西方闭气八过，转左足践天关，进右足并，通气。<br />
　　天关星，天之上帝，主天地机运。如四时长养，天地否泰，劫会莫不隶焉。星围九百里，亦皆琉璃水精，中有三华之树，五色之实，金翅之所栖，生自然九味芝膏，服之一口，身生九色之光，得寿九万年。星有一门，门有九光芒，总运九天之气，焰照九亿万里中。上有九层玉楼乘龙真人，号曰关会宫九层玉楼总云九元北盖晨君，姓玄枢，讳转光，字会元终明天徒。头建九元宝冠，衣九色锦裳，手执晖神之章，坐玉楼之中。若有玄名九天帝图玉箓，当得知北盖晨君内讳。知者则北盖君下映，天关玄降。修行其道，飞行太虚，升入一门之内也。修飞步之道，当于天关星上，左手抚心，右手指地户，闭气一息，叩齿<br />
　　三通，咽液三过，闭眼思北盖晨君姓讳形像，留立天关星上，便微咒曰：<br />
　　天元运关，地纪转维；九灵交度，三五相推；四七幡宿，五帝徘徊；承玄步虚，上蹑玉机；衣斗履斗，流铃焕威，顺我者吉，逆我者衰；我行天真，万里廓开；身腾苍軿，魂升形飞；长离劫会，升入太微。毕，回星上一转，还向地户闭气一息。转左足践转星，进右足并，通气。<br />
　　辅星，天尊玉帝之星也，曰常。常者，常阳。主飞仙。上总九天，领九地。五岳四渎神仙之官，悉由之焉。星围九百九十里，亦皆琉璃水精，中有青华之树，自有九音之字，上有青鸟、三足鸟，生自然琉璃芝瑛，食之一口，得与玉帝同真。星有八门，交通八气。门有四光芒，焰照九天之上。中有紫气玉楼游行三命真人，号曰帝席宫中紫气玉楼帝尊九晨君，姓精常，讳常无瓮，字玄解子空正上开延。头建飞精玉冠，衣九色衣，手执火铃，坐玉楼之中。若有玄名上清，得知帝尊内讳。知者则帝尊下映，辅星玄降。修行其道，飞行太空，升入八门之内也。修飞步之道，当于辅星上，右手抚心，左手指荧惑星，闭气三息，叩齿三通，咽液三过，闭眼思帝尊姓讳形像，留立辅星上，便微咒曰：<br />
　　乾坤交覆，三命接灵；上步天宿，飞行九星；左把隐书，右执羽经，拜谒帝尊，受帝之名，得越华盖，腾翔紫庭；今日行道，万庆交并：受福巍巍，永享长生；身变毛羽，飞升玉清。毕，回星上三过，还向南方闭气三息，转左足还践弼星上，进右足并，通气。<br />
　　弼星，太帝真星也，曰空。空者，恒空隐也，主变化无方。星围九百九十里，亦琉璃水精，中有三华之树，自生九天玉章，上有金口之凤，口衔火铃，中生自然七曜之晖，得食晖一口，<br />
　　与太帝同真。星有九门，交关九天。门有四光芒，焰照八极之外，无央之中也。中有玉台紫馆徘徊三阳真人，号曰上尊宫中玉楼紫馆帝真元晨君，姓幽空，讳空无先，字隐元觉冥阳晖幽寥元。头建飞天玉冠，衣九天龙衣手，手执帝章，坐紫馆之中。若有玄名九天，得知帝真内讳。知者则能隐形藏身。修行其道，则飞升九门之内也。修飞步之道，当于弼星上，右手抚心，左手指北辰星，闭气五息，叩齿三通，咽液七过，闭眼思帝真元晨君姓讳形像，却立弼星上，便微咒曰：<br />
　　道合三微，玄虚举真，出常入空，逃形天关，浮翔八极，驾景紫烟，飞步九天，变化亿千。遨戏北盖，啸命句陈，所求所愿，靡不如言；长龄天地，保年华晨。毕，回星上五转，还向北辰星，闭气七息，左转两足，还并立阳明星上。从阳明星单行禹步，周回九星，往反九回，止。皆不须复存咒也。毕，还弼星上，平坐，偃息华盖，存九晨覆衣如初法。闭眼思己身在绛云之内，乘天纲飞空上升九天之门，随纲转轮九过。毕，觉身如落空，还坐星图之上，便以手拭目九过，捻两耳门九过，而行周天大咒，叩齿九通，仰西北而咒曰：<br />
　　高上九灵，皇上华君；总仰天宿，回度三辰；变化四节，五行成仙；是日行真，普命万神，五岳四渎，及诸灵山，天地水官，悉卫我轩；太阳激电，六阴吐云，猛兽驱除，万精四奔，毒龙食鬼，平灭邪源，谋我者刑，干我者烦，乐我者寿，愿我者仙；我带灵策，体佩七元，流金火铃，焕落我身；头戴华盖，足蹑景云；口衔天精，手握天关；空常变化，千合万分；金木水火，立成自然；飞行禹步，徘徊九门，出入三清，天地长存。毕，又叩齿三通，咽气二七过，都止，九晨之道毕于此也。行九晨之道，当以正月、七月、四月、十月、四孟月同用上旬五、九，唯一日也，平旦；二月、八月、五月、十一月、四仲月同<br />
　　用中旬十五、十九，正中；三月、九月、六月、十二月，四委月同用下旬二十五、二十九，夜半。此一月六日，旬适取其一日，一月三过。行之一年三十六过，以应天关转轮九天之气三百六十度之数也。以其日行道，皆九天书名，得过阳九百六之运，身免洪波大劫之灾。九年乃得晏飞纲而上步，乘空纪而超足也。<br />
　　《九晨玄图金简文》曰：修飞步九晨之道，亦当依步天纲之日，兼而行之，益求飞天之远，玄斗屡鉴也。若兼修者，当先行九晨，而后行步天纲也。此二法咒，咒为异，原同一法。<br />
　　◎步天纲<br />
　　太微帝君昔授皇清洞真君，步天纲，飞地纪；据玄斗，攀星魁；接九真，乘飞龙；游三命，浮二生；固三宝，出六害；隐六阴，入六纪；镇天英，守延期；存元辅，蹑大弼；用流丹房，上升文昌，展转九道，位为九老。行之二十年，受书为上清真人。凡人望七星为近，不知步之甚远。道士苟知天纲之可步，而不知魂魄不追其身，非身之不将魂魄也，魂魄畏七星之威，不敢追身而上行也，故三魂不摄，七魄荡散，徒以空尸步纲而神不我从，实徒劳也。子欲步纲，澄心虚静，不思哀忧，不念荣味。于是回行三匝，登星启祝，使魂魄二神俱过灵关，豁然纵体，奄忽自忘，盛洁乃步，恒如蹈空，一年辟非，二年辟兵，三年辟死，四年地仙。千害万邪，众莫敢干。自此以往，福庆无端，致神使灵，骖驾飞龙；太极赐芝，玉帝给童。行二七年，为上清真人。步法勿横行干纲也。直画连星之界分曰纲<br />
　　也。犯横天纲皆伐断天道，大禁也。步纲勿蹑真人星，大忌。犯此二者，皆脱巾叩头谢纲象。以布帛为之，长九尺，广六尺，罗列星位于帛上，以青笔为星，丹笔为纲，盛之洁箱。每欲施行，烧香出之。侍书有玉女七人，卫星有玉童七人。妇人步纲用绛帛。太微帝君教授步天纲之经，谨案神真上法，先烧香于行事之所，闭气七回，行斗星之外三匝。始于阴精，匝于阳明。毕，乃通气，始得足蹑于七星身上，步于阳明耳。于是向阳明星又闭气，而心祝曰：<br />
　　阳明大魁，玄极文昌，使某魂魄俱游天纲。祝毕，乃左足蹑阳明，又进右足蹑阴精，心祝曰：<br />
　　阴精北极，太上璇玑，使某魂魄，俱过神津。次左足蹑北极，心祝曰：<br />
　　北极天光，回适玄辰，使某魂魄，俱至玄关。次右足蹑天关，进左足前与并，乃通息，大祝之，一闭息。不竞纲者，可于丹元星上，通息更闭，微祝曰：<br />
　　金木水火土，五行相推，七星焕焕，天纲最威；辅星镇盛，弼星却衰；九真太上，太极太微；三府玉帝，三尊辟非，天动地转，魂魄相随；使我飞仙，真光徘徊；名入金房，玉门乃开；乘龙陟空，日月同辉；游行上清，鸣铃翠衣；左蹑流电，右御奔雷；地上万邪，伏死敢追，恶心视我，使尔斩摧；帝命玉女，营侍以归；魂真魄神，合形升飞。<br />
　　◎倒行法<br />
　　止于天关，倒向北极，微祝曰：<br />
　　太上元辰，华盖紫灵，北极玉房，藏景化精；太微玄台，九真玉城，愿某飞仙，得行云庭；反步天纲，魂魄俱生；乘龙华宫，得道之英；左佩玉珰，右腰金铃，虎带龙裙，啸摄天兵；乘景三素，飞登上清。祝毕，乃闭气，举左足蹑北极，右足蹑丹元。次举左足蹑玄冥，前右足与左足并，而向真人之星，通息，微祝曰：<br />
　　太极九精，上皇高真，出登元清，入隐玄阴，育某长某，使某好仙；玉台忽开，金堂八门；乞某佩书，绛龙青裙；上佐紫微，后圣之君；乘十飞龙，玄盖景灵，列名元图，日月同并。祝毕，因又闭气，左足蹑弼星，进右足蹑阴精，又进左足蹑阳明，前右足与左足并，乃通息，微祝曰：<br />
　　天魁正阳，斗运低昂，前转元机，后动灵纲；制魄以宁，拘魂以康，魂魄与身，俱行天堂；向见金关，高上太皇，右扶仙母，左扶仙公；紫翠飞华，龙袍虎裳，带真巾玉，项生圆光，手把神铃，腰佩金珰；口咏洞真，七变妙章；先自虚无，生而为王；飞行九道，据斗攀纲；前从太一，后从玄朗；告某口诀，坐在立亡；反行至要，位为仙卿；五藏自生，与天相迎；所愿如念，所求克昌；万邪伏害，易地隐藏；恶我天伐，水灭火丧。<br />
　　◎反行法<br />
　　又闭气，右回斗星之外三匝，始于阳明，匝于阳明，通息，祝曰：<br />
　　高上太真，七耀至尊，反行寻生，上步天元；使某飞仙，得入紫门。因又闭气，左足蹑阳明，右足蹑阴精。先前右足蹑<br />
　　玄冥，左足蹑丹元。次右足蹑北极，左足蹑天关，右足前与并，乃通息，祝曰：<br />
　　七变返旋，上行玉宿；六纪辅我，三纲合步；玉帝左眄，高上右顾，教我乘星，腾登玄路；乞赐飞仙，不死之祚；游行上清，乘华三素，金青翠裙，出入九舍，北皇见揖，南真见谢；名书仙台，千变万化；得友圣君，太平辅佐；所愿从心，万事成就；有恶我者，刀刑火墓。顺行、倒行、反行三道都毕。乃又举两足俱上阳明星。以右手抚心，左手指玄冥星，闭气三息，叩齿三七，咽液三九，名曰“据斗”。微祝曰：<br />
　　阳明太素，立辰黄房，中有大神，左拊上皇，右把高真，龙衔翠衣，飞锦虎文，腰带玉符，首戴莲冠，出无入虚；金真玉光，灵尊巍峨，号曰阳明，足蹑朱烟；口咏洞章，赐某隐书，见教步纲。周行三复，据斗自忘；使某飞仙，超虚浮空，名书上清，乘玄驾龙；意有所之，愿乐皆从；三尊合德，魂魄内通；致给神官，玉女玉童；有恶某者，刑之电风，奸谋断舌，裔之十方。祝毕，存心中忽然忘身，良久而下。据斗之道既毕，又两足俱上阴精星。以左手抚心，以右手指真人星，闭气三息，叩齿三通，咽液三过，名曰“攀魁入太微”。微祝曰：<br />
　　阴精玄素，华阙生门，中有玉帝，北极至尊；凤肃华领，龙翠碧裙，腰虎佩铃，扶芝丹冠；号曰阴精，太上之君；授某隐书，使步七元，攀魁上升，遂游灵关；外拘七魄，内制三魂；魄炼俗累，魂宝胎神；魂魄守身，与之俱仙，飞行上清，还气婴颜；所向如心，万欲无难；有恶某者，形死三官；威摄六天，役使群神。攀魁之道既毕，乃又两足俱上弼星。并足向真人星四拜毕，跪，闭气四息，叩齿四通，咽液四过，名曰“接真”。跪，微咒曰：<br />
　　太极九精，上元明真，正机把衡，吐纳紫烟，金光玉映，<br />
　　威照十天；摄御三光，调阳和阴，理元赋气，改易故新；上治中宿，玄关之玄，金室玉户，北掖四便；出驾八景，浮游太元；龙锦凤衣，虎翠飞裙，绛旌绿帔，紫羽七缘，腰带神符，首戴扶冠；上栖九虚，下翔天渊；自号玉皇，九天极真；哀某好道，授某隐篇；躬登弼魁，朝拜灵君；乞愿丹书，为生之缘；治天三五，飞行八玄；五藏自生，上品飞仙；得翼玉帝，后圣之臣；位高大夫，乘云飞轮；所愿皆合，众邪莫干；有恶我者，暴形破门。接真之道既毕，乃又两足俱上玄冥星。以右手抚心，以左手指丹元星，闭气三息，叩齿三七通，咽液三过，名曰“步斗”。微祝曰：<br />

                    <br>
                        　　洞天神光，回隐玄冥；气盈太虚，去来无形；隐天藏地，周灌无生；忽登天纲，上步紫庭；北视雷房，南顾电城；眩惑万变，非复故形；恍惚流景，触手立成；欲求藏身，得我姓名；虚无傲兀，九变玄冥；坐起六甲，谒署六丁；赐某隐书，步斗行星；仰见上皇，披丹巾青；手把灵光，腰带玉铃；上乞飞仙，与天俱生，名书太微，浮化上清；下乞变化，藏景录形，万事如愿，所向皆平；有恶我者，戮以神兵。《太极真经金根上文》曰：子登玄冥，步斗隐形；子欲变化，当得我名；回天动地，万物立成。步玄冥时，及欲隐时，当心存此名字。步斗之道既毕，乃又两足俱上丹元星。以左手抚心，以右手指北极星，闭气三息，叩齿三通，咽液三过，名曰“蹑纪”。微祝曰：<br />
　　太上九台，丹元玄纪，外管北枢，内正天理；金阙映外，玉庭耀里，中有至尊，号曰赤子，治在丹元，绛房之中；翠云绣华，龙帔虎裳，右执皇箓，左把魁纲，足蹑景云，首巾紫冠，右佩流铃，左带玉珰；赐某隐书，蹑纪游行；上乞飞仙，乘玄驾龙，书名丹台，太极玉堂；所向所求，福禄来迎；有恶某者，<br />
　　愿为灭亡；给侍神官，玉女玉童。蹑纪之道既毕，乃又两足俱上北极星。以右手抚心，以左手指天关星，闭气三息，叩齿三通，咽液三过，名曰“步纲”。微祝曰：<br />
　　玄上太微，北极紫盖，下有太真，游翔九外；翠华飞裙，金铃青带，腰佩玉光，玄云奄蔼；赐某隐书，上行七气，登清戏烟，真人合会；乞丐飞仙，书名丹室；所向如愿，无灾无害；有恶我者，令彼伤败。步纲之道既毕，乃又两足俱上天关星。以右手抚心，左手指天关，闭气三息，叩齿三通，咽液三过，名曰“乘龙”。微祝曰：<br />
　　太上七极，紫微绝辰；宝玄金房，外有玉门；周运九宫，调和天关；中有尊神，号曰紫皇；授某隐书，携某乘龙，上游九天，下飞地元；景云丹舆，玄华翠裳，腰佩龙策，头巾虎文；包生万物，教训飞仙；脱某死名，天地长存；乘龙步斗，所向受恩；有恶我者，风刀火然。乘龙之道既毕，乃又两足俱上辅星。闭气一息，叩齿三通，咽液一过，名曰“游行三命，旋步天英”也。微祝曰：<br />
　　太极辅星，精在紫关；养生育命，宝守神魂；金房再开，奉见辅君；赐某隐书，使某游旋，列名圣皇，飞仙九天；巾金佩真，出入洞门。游行三命既毕，乃回行诣弼星。两足俱上，闭气一息，叩齿三通，咽液一过，名曰“徘徊三阳，出入三生”。微祝曰：<br />
　　太虚泥丸，紫宫天尊，玄空真纽，为帝之先；在道玉皇，在身泥丸；冯感欻生，气贯霄元；精入明堂，强胎益魂；朱山再开，奉近灵元；左采日华，右掇月根；流火万丈，金罗碧裙；腰带天骨，首戴华冠；赐某隐书，得行天关；乞愿飞仙，役使万神；万向皆会，福德如山。行事时，皆北向执隐书而为之也。亦可案文视星，不必暗诵而作也。春步七星名曰“步三纲”<br />
　　，夏步七星名曰“蹑六纪”，秋步七星名曰“生六害”，冬步七星名曰“登六绝”。<br />
　　卷二十一天地部一<br />
　　◎总序天<br />
　　《三天正法经》曰：九天真王与元始天王俱生始气之先。天光未朗，郁积未澄，溟涬无涯，混沌太虚。浩汗流冥七十馀劫，玄景始分，九气存焉。一气相丢九万九千九百九十岁。清气高澄，浊气下布。九天真王、元始天王禀自然之孕，置于九天之号。九气玄凝，日月星辰于是而明，便有九真之帝。上之三真，生于极上清微之天；次中三真，生于禹馀之天；下有三真，生于大赤之天。<br />
　　《玉京山经》曰：玉京山冠于八方诸大罗天，列世比地之枢上中央矣。山有七宝城，城有七宝宫，宫有七宝玄台。其山自然生七宝之树。一株乃弥覆一天，八树弥覆八方大罗天矣。即太上无极虚皇大道君之所治也。<br />
　　《大洞经》曰：大冥在九天之上。盖谓冥气极远，绝乎九玄，惟读《大洞玉经》者可以交接，然后玉帝乘丹霄而启道，太冥披绿霞而朗焕也。《元始经》云：大罗之境，无复真宰，惟大梵之气，包罗诸天。太空之上有自然五霞，其色苍黄，号曰黄天。黄天之上，其色青苍，号曰苍天。苍天之上，其色玄空成青，号曰青天。故颂曰：<br />
　　三界之上，眇眇大罗，上无色根，云层峨峨。<br />
　　◎三界宝箓<br />
　　○上四天<br />
　　《诸天灵书经》曰：飞步入北清者，是三界之上四天帝王北真天也。言此四帝上为三清玉京之巅，应化接引，中为三界四八，御运五气；帝主下降无象通生天，人各为一天，璇玑玉衡、三十六帝，五斗魁主，亦象人脑，四象合成。故《放品经》云：四天王天在玉清之上，九天之巅，恒以八节之日命三界四帝周行天下，开度道学建斋之人也。先师疏云：北清天者，北斗是也。又云：北斗之下昆仑上宫，故人头首上象昆仑。下愚小解将为是误，此去弃贤，既在昆仑山南，望将中斗则为北清，未审中斗已北北方北清别在何处。今依《度人经》说：东斗主算，西斗记名，北斗落死，南斗上生，中斗大魁，总监众灵。此名一天五斗魁主，即明中斗已北而有北斗也。今又按《灵书正经》本文经云，天尊言此四章并是四天帝王度命妙品，四方正土，偏得法音。其《东方品章经》云：九气青天东华宫中，青童大君封以青玉宝函之中，印以元始九气之章。其《南方品章经》云：南方三气丹天朱陵上宫，南极上元君封以赤玉宝函之中，印以太丹三气之章。其《西方品章经》云：西方七气素天西华宫中，西王母封以白玉宝函之中，中以太素七气之章。其《北方品章经》云：北方五气玄天元始北上宫中，玉晨大君封以玄玉宝函之中，印以太玄五气之章。即明东方而称东<br />
　　华，南方而称南极，西方而称西灵，北方而称北真。上即明北真而处三界之上，最上之天。四天帝主下通一天，四序生化，非是一天五斗之位也。今按《灵书正经》，并是三界之上四天帝王正名正位，未称一天五斗名位。今乃独脱北方，取中为上，不审更上北真天也。比先所错，上下相承，古今疑惑，皆从此起。又寻先师所错，本意者，言三十二天上下重叠，亦为一天。二十八宿，即错将中斗而摄北位，独脱北方，此方以中为上，又中为上亦复是误。言九天初构，上下重叠，亦为一天，比地九宫。言郁单之天上上气上，先立于子而处一宫，即明一宫亦为四梵最上第一天也。若将人身以等于天，头为昆仑，目为日月，上下相合，其义正是。若以身观身、以天下观天下，不及更上头象三界之上，四人四天帝主天也，又乃不及，更上头象三清之上，玉京之山大罗天地，故《大洞隐注经》云：昆仑山上接九气，以为璇玑之轮，在太空之中。中斗既在昆仑山上，即大罗天阙亦在玉京山上也。《生神经》云：飞仙翼于琼阙，四宰辅于明轮。既在三界中斗之上，即大罗天关、玉京琼阙亦在玉京山上也。又明一天三界应位，上下重叠，比地既殊，取上为下，上下失科，四天帝主阙而不述，东华、南极、西灵、北真，境界不论，何处别立？○中四天<br />
　　《三界图》云：三十二天四傍并，分列四方，一重四天，积气相承，扶摇而上，其天独立，亦无八方。未审此由，有何气候？若无八方，则无比地九宫；若无正中，则无中斗。上无<br />
　　九气，下无八方，三十五分、八景何来？人身之中尚有三一、三元，九宫一体，即是帝一、太一帝君等神，岂云三界而无三元三十六帝？若三界正中既无三一，人身三一从何而来？比先学者唯见《隐注宝诀经》云，玄阶与扶摇台在东北方癸地，名为玄天也，言天阶发起于扶摇台，羊角边周，仍登梵行入三清也。既睹此经，错将三界四天傍并，其扶摇台既在东北方癸地，未审三界总在东北方癸地，如不以此，并是错，误注经也。今言扶摇者，三十六天上下相承，中为天关，皆为中斗璇玑，四方二十八宿渐次升上，故言扶摇，故云玄阶与扶摇台在东北方玄天也。又明上下三十二天皆有七宿璇升，四方亦言四天也。今言四天者，东方有九气青天，南方有三气丹天，西方有七气素天，北方有五气玄天。四方四天，故言四天，非是天外更别四天也。故《度人经》云：旋斗历箕，回度五常，三十五分，总气上元。又明三十六天每一天中皆有七宿三十二帝。其太皇黄曾天位居箕宿，皆在东初；又贾弈天斗宿，皆处北末，故云旋斗历箕，回度五常，则明三界三十六天，皆有中斗璇枢，四方二十八宿，各为一天璇玑、玉衡。此是二十八宿上下扶摇，上通三清，上下天关，非是别天羊角而上，故明三元各主八方。天有九气，上下九宫合中宫位，始名三界也。若三界之内三十二天亦列四方四傍并，上下天关九宫何在？比地九宫亦无次序。故明一天三界有异也。《河图》、《五炼》等经，说一天二十八宿，四七相并，以为三界，二十八天馀有四星，上在中斗，亦将三界四七相并，傍上列位以为玄围，而安三界二十八天，馀上四天上为四人，一处傍并比列位，不审一天二十八宿上通三界二十八天，上合四人三十二位，傍并不同，大小有异。今言一天比地四天者，《真人口诀经》云：中斗之中，五斗位者，阳明为东斗，丹元为南斗，阴精为西斗，北极为北斗，天关一<br />
　　星以为中斗。上及玄冥，真人以为一天三十五分，上及上元天帝，合为一天三十六位也。言上界四人等位者，今按《赤书》及《九天谱》等经云，三十二天上下相去，各有气数，上及四梵合为三界三十六帝，不同一天四方傍并也。<br />
　　《三清图》云：将以玄、元、始三气，以为三境三天。又以《生神经》九天乃于三天之下，各并着三天。又以四方三十六天而取二十七天，各于九天之下各并着三天，一单三并以为九天。未审九天各生八方，上下应会，何所分立？故《大洞经》云：玄元始三气各生八方，而为二十四帝；九宫各生八方，而为七十二宫。即明《生神》九天无有一单三并，九气天关，上下不应，言三洞生化，故立三光，三乘各三，故立九帝，九气分化，各生三天，故为三境三十六天也。若以九天各于三天之下一单三并，上下重叠，唯有六重之天，天若积阴，亦任六重，天既积阳，即合九重，如何九品二等不同？上下九宫其天何在？故《赤书》经云，天有九分之关，转轮三气，九度明焉。故明三元九天，九重是也。故《道德经》云：道生一。一是元气，一是应化元始天尊也。于此妙一而生三洞。故《灵宝五符经》云，三洞以为天尊三公天也。三生九气，九气以为天尊九卿天也。又此九气各生三天，故立三九二十七位，故此二十七位上为天尊二十七大夫天也。欲此二十七位上合九天三元，各有一十二位，合为三洞三十六天也。此言三清降生三界，各于八方以下而生五亿五万五千五百五十五亿等，比地无极三界各禀三清，皆承此象，上下重立，是其义也。<br />
　　今言傍并者，别有一义。故《洞真回元九道飞行羽经》云：三清天中而有三万六千天公卿等品，并各有官僚公卿大夫侯伯，置署如一，更相管统，降生三界，遍备天人，皆禀此气，各禀至道妙一之分。三公、九卿、二十七大夫、八十一元士、<br />
　　百二十郡、千二百县、万二千乡、三万六千亭，同禀此气，或单或并，以为生神万象之主也，非是九天傍次分列也。三界图书相传为错者，言三清九气降为三界一天，气馀九色。又杂也，言三清九气各成一天，降为三界，上禀本气，未经说五色共成，故《灵宝经》云：上从大宝，初降妙一，始生于元，元生于玄，三生万物，莫不相承也。又按《九天生神》及《玄门论》等经云，始生于混沌，为苍色，而成郁单无量天，下生三天上圣三品之位；复次混生于洞，洞为赤色，而成上上禅善天，下生三天中圣三品之位；复次洞生于浩，浩为青色，而成梵监须延天，下生三天下圣三品之位；复次元生于旻，旻为绿色，而成寂然兜术天，下生三天上真三品之位；复次旻生于景，景为黄色，而成不骄乐天，下生三天中真三品之位。复次景生于遁，遁为白色，而成洞元化应声天，下生三天下真三品之位；复次玄生于融，融为紫色，而成灵化梵辅天，下生三天，上仙三品之位；复次融生于炎，炎为碧色，而成高虚清明天，下生三天中仙三品之位；复次炎生于演，演为乌色，而成无想无结无爱天，下生三天下仙三品之位。故此九气，九色光明，上为三境三十六天也。三境降气，三界方生，各于三清八方已下降生三界五亿等天也。故《九天谱经》云：上从梵行太清之天，三境九气降为三界，天各一色，上禀气生，未见五色，一时混杂也。今所错者，亦可知委。故《诸天内音经》云：三十二天皆以五合之气而成，空洞结而成章者，此是五篇真文，生成五方，通为五行，合为五脏，混为二仪，四序生化，此应五方五合所育也，非关九气混为五色，今以五色合为云气，相参盘郁，是其错也。<br />
　　○后四天<br />
　　旧说四梵名为四民之天，今按《九天谱经》云，三界应化三十二天，上从梵行太清天中，气渐流降，始生于混，混为苍色，而生二万二千气，其色苍，气澄凝而成贾奕天，即明贾奕天是四民最上初天，即明四民非是太清四梵四天王天也。今言帝王者，统领八方，始名帝位，不审太虚无上常融天、太释玉隆腾胜天、龙变梵度天、太极平育贾奕等天，乃是一天，北方五气玄天，光同四方，比地各为小八天也。故明三界三十二天，上下重叠，三元品生，亦为一天，分别四方，各属四正，四九列位，及其分应，上下相临。故东方九气青天，上为三界东华天也；南方三气丹天，上为三界南极天也；西方七气素天，上为三界西灵天也；北方五气玄天，上为三界北真天也。《五符经》云：升为五云，化为五气。又按《灵宝经》云，五篇经文生天立地，普植神灵，上为三境之玄根，标天地以长存，镇五气于灵馆，制劫运于三关。即明五篇经文上为三清之上四天王位；中为三界四天帝主，应为太清梵行四天，而为四八三十二帝八天生主；下为一天二十八宿三十二帝。又为比地各列四方，四九列位。又为一天五方净土。故按《上清经》及《玄门论》等云，三界之上而有八清天名，三清降气下生三界。今按八清天内而有太清天名，重明太清梵行之天而生四民贾奕、龙变、太释、常融等四天也。故《法轮经》云：超度过三罗八难，于是名灭，度如脱胞，旷朗睹八清也。朗明四梵而处三清之下，四民三界之巅，上为八清之天，三界劫周二十八天，已上八清四民等八天终无劫坏，故名三界八清天也。<br />

                    <br>
                        　　或云，三界之中从此天上，自有华光，不假日月，自然明朗。此是讹言，妄为大语，各自审明，取证即解。何者言三清三界？凡圣降差，有无不同，动寂各异。欲界六天，六欲见生；次上色界一十八天，在下六天舍欲爱色，次中六天渐舍色乐，<br />
　　又上六天色心随净；次上无色，由四轻尘色声香味出于触体，渐舍心识，有待都忘，升虚入无，出生灭境也。言三清上境妙化难思，九色宝光不假日月，无有昼夜，亦无去来，言三界之内假合成身者，《洞真经》云，天有一气，则五气生焉。五篇真文，附合生体；两半相合，以为生身；以身为宅，心为主人，以神为本，神感应生也。故明神托五气共合为识，又明神合阴阳以为魂魄。若人六识清净，感生六慧；六欲烦浊，耽入六尘。故此生身命终之后，魂阳归天，魄阴归地，自守魄骨以为尸主，生时罪福，并以神当，神更托生，别感诸气，四生六趣，应感俱然，上天下地，清浊有异，应化三界，并感阴阳，既感阴阳，宁无日月？若是仙家道品，自有仙光，不假日月，神通明朗，三界见着，色欲染尘，二景共滋，日月皆有，并具昼夜，三光齐临，二十八宿璇玑不定，宿有时转，天有劫期，上下数交，百六运会。今按《灵宝九天生神经》云，日月星宿，阴阳五行，人民品物，并受生成，则明三界皆有日月也。<br />
　　又按《玄妙经》云，于此界外，八方世界皆上有罗天，重重别置，日月五星、二十八宿，亦与南天下宛利同，无异也。又按《玄门论》及《大洞经》云，九天真人呼日为“濯曜罗”，三天真人呼日为“圆光蔚”，太素天中呼日为“眇景皇”，上清真人呼日为“九曜生”，泰清天中仙人呼日为“太明”，太极天中呼日为“圆明”，玉贤天中呼日为“微玄”，东华真人呼日为“紫曜明”，亦名“圆珠”，亦谓“始晖”，亦谓“太明”，亦谓日名“郁仪”，亦谓月名“结璘”，亦生人首上为眼目。故《玉京山经》云，俯仰存太上，华景秀丹田，左顾提郁仪，右眄携结璘。普明天人皆有眼目，三界日月亦同人目也。<br />
　　《三界图》云：其天中心皆有昆仑山，又名“须弥山”也。其山高阔，傍障四方，日月绕山，互为昼夜。日在东方于逯境<br />
　　界，日正中时光及南方，浮利境界以为日出；日在南方于正中时，耶尼境界以为日出；西方日正中时光及北方，郁单以为日出；日在北方于正中时，东方境界以为日出者，今虽四序合宿，是同冬夏二至昼夜不等，日若绕山，四方合停，出没既异，则无山隔，今以形象难诘，或详日出处即有映体，东方日中，南即渐明，南方初出，日既映山，其日合如立竖半镜，今泰山上而有日观，遥望日初出在于地中，其状形如横出半镜，以望初出非映山也。若其日出之处即是须弥，其山不高，不能映日，即知日出在地中也。故《易证》云：爻也者，效也；效也者，象也。象效于天，以为爻象也。故日在地下，“明夷”之卦为日，处夜阳降阴升也。日出地上，阳升阴降也，故地上有日，“晋”卦是也。故在午后，日祇之丛刊本、四库本、辑要离，不鼓缶而歌，阴生阳降也，言阴阳璇玑，昼夜递兴，日直绕山，证何律吕？日若绕山，璇玑须停，四方度量，何为不等？言二月、八月昼夜各中，馀月长短南北互差。故月建在子冬至之分，日极于南，昼短夜长，日出于巽，日没于坤，从左行而至于巽，历于夜分，西北东方三方天下一十九位，分为五更，皆处于夜，昼以已丙午丁未等以为昼日，即明夜统西北东方三方，天下皆处于夜，唯独南方以为昼日，即明日月非隔山也。又月建在午夏至之分，日极于北，夜短昼长，日出于艮，日入于乾，从艮左行而历昼位，东南西方一十九位，三方天下以为昼日，唯独北方亥壬子癸丑等五辰而处于夜，重明日月非隔山也。又明夏至之日出没艮乾，东南西方三方天下一时为昼，冬至之日出没巽坤，西北东方三方天下一时为夜。日既绕山，四方互明，未审此节日映山不？又明夏至之日，日出于艮，日入于乾，其昆仑山合近于子，日既远山，不合更远，何故起难为日映山也？其昆仑山向北百千万里则非东方，日正中时南方卯地以为日出<br />
　　也。又明月建在子，冬至之日，日出于巽，日没于坤，其昆仑山既是映日，即合移就南方在于午分，其此土人不是南方，即合住在昆仑山北，其山既是天心，不移即明日月非映山也。又明一年四时行焉与日月合宿，以定律吕，故一月建寅，寅与亥合，其神征明者，征召万物，而明月建在卯，合宿天魁；月建在辰，合宿从魁；月建在已，合宿传送；月建在午，合宿小吉；月建在未，合宿胜先；月建在申，合宿太一；月建在酉，合宿天刚；月建在戌，合宿太冲；月建在亥，合宿功曹；月建在子，合宿大吉；月建在丑，合宿神后；十二月建合宿行神，璇机玉衡，以定四序，四方七宿，日夜互更，即明一天律吕同则南方律吕也。普天既同，四方同天，不合山隔也。后宣八景，三光同兹，五篇真文，二象通应，具在玉京流光品中，问宣经理，答申应用也。<br />
　　或有胡人摩尼珠，说皆托一物百六数期，三清八景，降气通生，西戎即序，全无分晓。或云言此天是属于地住，或云杂报世界，故近则不入六欲之天，远则不在三界二十八天之数。次上太皇黄曾天上人者，始名欲界，最下天也。下愚小解因述便答，三界之内，三元通生元各十二，共三十六位。一天三界，上象俱然，四梵八清，下通元气。既云地住，别号谁天？杂报世界，何气寄立？次上璇玑，下摄何方？下地杂报，上属何天？夫言天者，在上，巅也。在上广覆，谓之天也，在下厚载，谓之地也。言天上天下，上下咸差，一天之中，上属玄枢，一天之上更属上象。此天即是太皇黄曾天中人也。言三界之内五种感生虽同，一天善恶两种，所感杂报命短无，上品仙家寿九百万岁。五方净土皆定寿年，洞室虚宫上下不等，诚仙棋暂玩，柯烂樵人，或二日逢仙，则经二百馀岁，诸仙人寿具显，后章唯此，下地净秽，两别远明，三清上降元气，下生三界法象，<br />
　　降成真仙圣位，各备修科，虽居三界，仙道原深。故《消魔经》云：三清上境三十六天，下备三界三十六帝，其三界劫尽，被劫火所烧，其三洞仙家不觉有火也。故明杂报世界善恶同天，善者福寿遐年，恶者浊辱短促。净秽二土，咸备一天。博地下方亦有上道。先标前错一十二条，审而观详，他义总晓，请详图录，入道机要，次后显章，具明前疑。<br />
　　○四梵三界三十二天<br />
　　太上曰：第一欲界六天：一曰太皇黄曾天，二曰太明玉完天，三曰清明何童天，四曰玄胎平育天，五曰元明文举天，六曰七曜摩夷天。<br />
　　右欲界六天，有色有欲，交接阴阳，人民胎生。是故举其重，因名为欲界。<br />
　　第二色界一十八天：七曰虚无越衡天，八曰太极蒙翳天，九曰赤明和阳天，十曰玄明恭华天，十一曰曜明宗飘天，十二曰竺落皇茄天，十三曰虚明堂曜天，十四曰观明端静天，十五曰玄明恭庆天，十六曰太焕极瑶天，十七曰元载孔升天，十八曰太安皇崖天，十九曰显定极风天，二十曰始黄孝芒天，二十一曰太黄翁重天，二十二曰无思江由天，二十三曰上揲阮乐天，二十四曰无极昙誓天。<br />
　　右色界十八天，云其界有色无情欲，不交阴阳，人民化生。但綍香，无复便止之患，故曰色界。<br />
　　第三无色界四天：二十五曰皓庭霄度天，二十六曰渊通元洞天，二十七曰翰宠妙成天，二十八曰秀乐禁上天。<br />
　　右无色界四天，云无复色欲。其界人微妙无色想，乃有形，长数百里而人不自觉，唯有真人能见，故曰无色界。<br />
　　四梵天元始曰：二十九曰常融天，三十曰玉隆天，三十一曰梵度天，三十二曰贾奕天。<br />
　　四天之上则为梵行。梵行之上则是上清之天，玉京玄都紫微宫也。乃太上道君所治，真人所登也。自四天之下，二十八天，分为三界，一天则有一帝王治其中。其天人皆是在世受持智慧上品之人，从善功所得，自然衣食，飞行来去，逍遥欢乐。但死生之限不断，犹有寿命，自有长短。下第一天人寿九万岁，以次转增之。<br />
　　卷二十二天地部二<br />
　　◎总说天地五方<br />
　　《外国放品隐元内文经》云：天地五方，皆有制御刚柔之色，使不得落。其地深二十亿万里，得润泽。润泽下二十亿万里，得金粟泽。金粟泽下二十亿万里，得金刚铁泽。金刚铁泽下二十亿万里，得水泽。水泽下八十亿万里，得大风泽。大风泽下五百二十亿万里，乃纲维天地，制使不陷，如今日月星辰，为风所待也。学者不知地下之境润色深浅，即五帝不过兆身于外国之境也。<br />
　　东方弗于岱，九万里之外，极豪林之墟。其国音铭呵罗提之国。国地形正员，土色如碧脂之鲜，无有山阜，广狭九十万里。其国人形长二丈，寿四百岁。国有六音之铭，是高上始气置于外国胡老之品。高上恒吟歌其音，以化胡老之人，令知外国有不死之教。其国人皆行礼而诵其音，是得四百岁之寿，无有中夭之命。上学之士知外国地色，恒吟咏六品之音者，则致胡老仙官卫兆之身。九年，自然得游呵罗提之国，与胡老交言，变化飞空，游行东极之境也。<br />
　　南方阎浮利，三十万里之外，极洞阳之野。其国音则铭伊沙之国。国地平博，无有高下，土色如丹，广狭八十一万里。<br />
　　其国人形长二丈四尺，寿三百六十岁。国有六音之铭，是高上置于外国越老之品。高上恒吟歌其音，以化越老之人，令知其国有不死之教。其国人皆行礼，而诵其音，是得三百六十岁之寿，无有中夭之命。学者知外国地色，恒吟咏六品之音者，则致越老仙官卫兆之身。九年，自然得游伊沙之国，与越老交言，变化朱宫，飞行南阳之境也。<br />
　　西方俱耶尼，七十万里之外，极浩素之垄。其国音则铭尼维罗绿那之国。国地形多高垄，与天西关相接，土色白如玉，广狭六十八万里。其国人形长一丈六尺，寿六百岁。国有六音之铭，是高上置于外国氐老之品。高上恒吟歌其音，以化氐老之人，令知其国有不死之教。其国人皆行礼，诵咏其音，是得六百岁之寿，无有中夭之命。学者知外国地色，恒吟咏修行，则致氐老仙官卫兆之身。九年，自然得游尼维罗绿那之国，与氐老仙官交言，能飞行玄虚，游戏浩素之垄也。<br />
　　北方郁单，五十万里之外，国极朔阴之庭。其国音则铭旬他罗之国。国地长流平演，土色黑润，广狭五十八万里。其国人形长一丈二尺，寿三百岁。国有六音之铭，是高上置于外国羌老之品。高上恒吟歌其音，以化羌老之人，令知其国有不死之教。其国人皆行礼，而诵咏其音，是得三百岁之寿，无有中夭之命。学者知外国地色，恒吟咏修行，则致羌老仙官卫兆之身。九年，自然得游旬他罗之国，与羌老交言，飞行玄虚，游宴朔阴之庭也。<br />
　　上方九天之上，清阳虚空之内，无色无象，无形无影，空洞之铭元精青沌自然之国。以青气为世界，上极无穷，四覆诸天，则高上玉皇万圣帝真受生之根元，寿命无量，惟劫为年。其空洞之内亦有六音之铭，则元始置于真皇自然之品。高上吟歌其音，以延群仙，令知玄空有无量之真。其国玉皇万圣帝真<br />
　　皆行礼，悉吟咏其音，是得无量之寿。学者知空洞之色，吟咏修行，则致三元下降，五帝诣房，授兆灵音。九年，则得乘驾浮云，上造玉清太空之中也。<br />
　　中国，直下极大风泽，去地五百二十亿万里，纲维地源，制使不落，土色如金之精。中国音则铭太和宝真无量之国。中岳昆仑即据其中央。诸天之别名，上有玄圃七宝珠宫，与天交端上真飞仙之馆。中国周回百二十亿万里。其国人形长九尺，皆学导引之术，寿一千二百岁。国有六音之铭，是高上置于中国之品。高上玉皇帝君悉吟咏其音，以化中国伧老之人，令知其国有不死之教。其国人皆修上清之道，行礼诵咏，是得寿一千二百岁，无有横夭之年。学者知中国地色，吟咏修行，则伧老仙官卫兆之身。九年，自然与伧老交言，玄察太空，飞行上清。<br />
　　◎九地三十六音<br />
　　诸天内铭、九地三十六音，以元始同存空灵，建号结自然之名，表于九玄，演流外国三十六音。如是天地各有三十六分。天则有三十六天王，以应三十六国；地则有三十六土皇，以应三十六天。天王典真，土皇主仙。为学不知天之内音，则天王不领兆名；不知地下之音，土皇则不灭兆迹，闭不得仙。有见其文，受其诀音，天王玄鉴，七圣刻篇，西龟定录，东华书名，土皇灭尸，落迹九阴，保举上清，五灵敬护，十界扶迎，周流六国，平灭群凶，五兵摧伏，天魔束形。九年，乘空飞行上清。真道高妙，不得妄宣。轻泄宝音，七祖充责，已身殒亡；三涂<br />
　　五苦，万劫不原。上真之士，慎科而行。<br />
　　◎朝礼诀法<br />
　　诸天王恒以八节及月朔之日，游观无崖，历戏云房，逍遥玉清，流眄十方。于明霞之上，恒咏诸天内音飞玄之章，上庆天真，内欢神衿；玉响虚朗，琼韵合音。当北之日，五老浮位，九帝临轩，四司鉴试，五帝卫灵，众真齐唱，万仙礼音；三光停晖，七元焕明；山海静波，诸天肃清；八素散华，四皇拂尘；灵风扬香，绿霞吐津；天元溟涬，玉虚含欣；朗朗高清之馆，渺渺太漠之中，洞虚入微，周览无穷。有得其道，与帝结朋。勤诵其章，位准仙王。德同诸天，寿齐三光。<br />

                    <br>
                        　　凡学上仙之道，志登玉清，奉礼帝尊，而不知三十六天之音飞玄之章，则三十六天王不领兆名，徒为精勤。天不降真，四司不敬，五帝不迎，天魔侵真，终不成仙。欲飞行玄虚，游晏五岳，而不知九地三十六土皇内名，则九阴不落兆尸，九地不灭兆迹，徒劳幽山，望飞反沉。欲行此道，每至八节月朔日，沐浴清斋，入室烧香，朝礼诸天。北向叩齿三十六通，微咒曰：兆臣甲乙，志慕神仙；八庆之日，朝礼天尊；上愿腾景，乘空落烟，飞超玉清，洞游诸天；中愿变形，致五神升入月门，仰啜八骞，石景水母，玉胞飞根，长披朱日，与光同存；下愿四极，授我口言，西华侍卫，役使金晨，携提五老，八景同轩；上庆交合，五愿开陈；得如所愿，体合自然；真灵下降，赐登上仙。毕，便六拜，仰咽六气；次西向六拜，咽六气；次南向六拜，咽六气；次东向六拜，咽六气；次西北六拜，咽六气<br />
　　；次东南六拜，咽六气；合六方三十六拜，朝三十六天。毕，还北向平坐。咏三十六天飞玄之章一遍，竟，又六拜六咽气，都止也。此高上朝三十六天上法。行之九年，天降云舆，三光诣房，书名玉清，刻简青宫；四司右列，十界敬迎；乘空飞行，上升玉晨。其法高妙，不得妄宣。轻泄宝文，七祖充责，身役鬼官。长闭三徒，万劫不原。<br />
　　◎高上九玄三十六天内音<br />
　　第一无上元景无色郁单无量天英勃天王，姓混（讳雾絪罗）。<br />
　　第二无形清微天化升天王，姓冯（讳堤阿沙）。<br />
　　第三无精波罗褥天玄黑天王，姓云（讳奎零）。<br />
　　第四入色水无量亿罗天飞宗天王，姓王（讳阿卫）。<br />
　　第五无极洞清上上禅善无量寿天云罗天王，姓礻升（讳渼絪抃）。<br />
　　第六玄微自然上虚禹馀天梵咽天王，姓罗（讳彼犁荼）。<br />
　　第七玄清上无那首约诤天玄那天王，姓梵（讳摩首波）。<br />
　　第八梵行上清气稽那边净天云携天王，姓骞（讳首苛）。<br />
　　第九无穷洞虚极上须延天回摩天王，姓泽（讳芃罗）。<br />
　　第十玄梵玉虚无精气罗迦净月天云阿天王，姓周（讳阿迦须）。<br />
　　第十一气玄元达上灵赤天重慕天王，姓丹（讳清净央）。<br />
　　第十二大梵玄无气离行如天世毕天王，姓周（讳分若）。<br />
　　第十三无极上灵玉虚玄洞寂然天家王天王，姓津（讳濆裛）<br />
　　。<br />
　　第十四宝梵无色上真气潘罗玄妙天云持天王，姓随（讳黎沐音）。<br />
　　第十五飞梵行真上玄答谩福德天部利天王，姓王（讳惟钵离）。<br />
　　第十六云梵流精中元近厓际淳天世良天王，姓朱（讳梨蔼）。<br />
　　第十七玄上洞极无崖不骄乐天流芬天王，姓凝（讳{须}霍{持}）。<br />
　　第十八大梵玄青元精答近际天元深天王，姓阿（讳明秀）。<br />
　　第十九行梵紫虚上元首带快见天洞干天王，姓刘（讳且扇）。<br />
　　第二十虚梵上清化灵须结爱天飞衣天王，姓彭（讳移那）。<br />
　　第二十一上极无景洞微化应声天玉携天王，姓辉（讳■■）。<br />
　　第二十二大梵九玄中元气阿那给道德天天葵天王，姓揵（讳尼姤）。<br />
　　第二十三行梵元清下灵气须达天总几天王，姓周（讳难首）。<br />
　　第二十四极梵洞微九灵气须带阿那天九曲天王，姓竺（讳明和）。<br />
　　第二十五无名至极洞微梵宝天囗囗天王，姓精（讳雾云｛梓}）。<br />
　　第二十六微梵玄天气带扇给道德天囗囗天王，姓洛（讳须阿摩）。<br />
　　第二十七虚梵天气蝉然识慧天囗囗天王，姓云（讳元陁）。<br />
　　第二十八空梵中天绩元伊檀天囗囗天王，姓朱（讳仲生）。<br />
　　第二十九太极无崖紫虚洞幽梵迦摩夷天世罗天王，姓云（讳■）。<br />
　　第三十绿梵自然识慧入天云九天王，姓迦（讳释文罗）。<br />
　　第三十一玄梵大行无景无所念慧天宗提天王，姓伊（讳檀阿）。<br />
　　第三十二天云梵上行维先阿檀天正群天王，姓仲（讳云勋勃）。<br />
　　第三十三无色玄清洞微波梨答天囗囗天王，姓王（讳灵襜）。<br />
　　第三十四洞微玄上梵气阿竭含那天囗囗天王，姓桓（讳堕世宗）。<br />
　　第三十五玄上绿梵灭然天囗囗天王，姓朱（讳云弥）。<br />
　　第三十六极色上行梵泥维先若那天囗囗天王，姓袁（讳员珠）。<br />
　　三十六天内名生于空洞元气之先，文华表见，题于昆仑之山。高上音其玉文，上相集其妙篇。禀受太空自然之章，上标玄图，中统六国三十六音，下总九地三十六土皇。灵篇洞畅，玉慧虚鲜，皆天王之游歌，空玄之宝章。六六韵合，四四齐真，九帝分号，三十六天，万气总隶，普领群仙。上极无崖无色，下极洞源洞渊。诸为上真飞仙，不禀玉音，则不得游观无崖之天。有得其文，天王书名，刻字紫扎，结录玉晨。三十六年，克得上登无色之天，下洞九地之源。上妙之道，不传下仙。轻泄宝音，七祖充责，身负刀山，三徒五苦，万劫不原。<br />
　　◎洞渊九地三十六音内铭<br />
　　第一垒色润地正音土皇，姓秦（讳孝景椿）。<br />
　　第一垒色润地行音土皇，姓黄（讳昌上文）。<br />
　　第一垒色润地游音土皇，姓青（讳玄文基）。<br />
　　第一垒色润地梵音土皇，姓蜚（讳忠阵星）。<br />
　　第二垒刚色地正音土皇，姓戊（讳坤文光）。<br />
　　第二垒刚色地行音土皇，姓郁（讳黄母生）。<br />
　　第二垒刚色地游音土皇，姓玄（讳乾德维）。<br />
　　第二垒刚色地梵音土皇，姓长（讳皇萌）。<br />
　　第三垒石脂色泽地正音土皇，姓张（讳维神保）。<br />
　　第三垒石脂色泽地行音土皇，姓周（讳伯上仁）。<br />
　　第三垒石脂色泽地游音土皇，姓朱（讳明车子）。<br />
　　第三垒石脂色泽地梵音土皇，姓庚（讳文敬士）。<br />
　　第四垒润泽地正音土皇，姓贾（讳云子高）。<br />
　　第四垒润泽地行音土皇，姓谢（讳伯无元）。<br />
　　第四垒润泽地游音土皇，姓已（讳文秦阵）。<br />
　　第四垒润泽地梵音土皇，姓行（讳机正方）。<br />
　　第五垒金粟泽地正音土皇，姓华（讳延期明）。<br />
　　第五垒金粟泽地行音土皇，姓黄（讳龄我容）。<br />
　　第五垒金粟泽地游音土皇，姓云（讳探无渊）。<br />
　　第五垒金粟泽地梵音土皇，姓蒋（讳通八光）。<br />
　　第六垒金刚铁泽地正音土皇，姓李（讳上少君）。<br />
　　第六垒金刚铁泽地行音土皇，姓范（讳来力安）。<br />
　　第六垒金刚铁泽地游音土皇，姓长（讳李季元）。<br />
　　第六垒金刚铁泽地梵音土皇，姓王（讳驷女容）。<br />
　　第七垒水制泽地正音土皇，姓唐（讳初生映）。<br />
　　第七垒水制泽地行音土皇，姓吴（讳正法图）。<br />
　　第七垒水制泽地游音土皇，姓汉（讳高文彻）。<br />
　　第七垒水制泽地梵音土皇，姓京（讳仲龙首）。<br />
　　第八垒大风泽地正音土皇，姓葛（讳玄升先）。<br />
　　第八垒大风泽地行音土皇，姓华（讳茂云长）。<br />
　　第八垒大风泽地游音土皇，姓羊（讳真洞玄）。<br />
　　第八垒大风泽地梵音土皇，姓周（讳尚敬原）。<br />
　　第九垒洞渊无色刚维地气正音土皇，姓极（讳无上玄）。<br />
　　第九垒洞渊无色刚维地气行音土皇，姓升（讳虚元浩）。<br />
　　第九垒洞渊无色刚维地气游音土皇，姓赵（讳上伯玄）。<br />
　　第九垒洞渊无色刚维地气梵音土皇，姓农（讳勤元伯）。<br />
　　右九垒之地，极下洞渊洞源，纲维天地，制使不落。上则去第一垒五百二十亿万里，下则无穷无境，无边无际，皆纲维之气。如是第九垒土皇以三月一日、六月二日、九月三日、十二月四日，一年四过，乘五色云舆，九色飞龙，执中元命神之章，从伧老仙官耀天羽骑万二千人，上诣波梨答天，奏九地学道得仙人名，言于四天之主。<br />
　　凡学上法，当以其日日入时，入室向太岁，黄书白纸上四土皇内音服之，叩齿十二通，仰存四土皇姓讳，悉着玄黄五色之衣，头戴九元通天宝冠，足着五色师子交交之履，执文身保命之符，乘黄霞飞舆，从五帝玉女三十六人，飞行上升波梨答天。便咒曰：<br />
　　二象回周，九精洞灵，皇老应符，腾虚入清，四通八达，飞霞紫琼，上登金华，奉对帝灵；记仙元录，青宫刻名，得道<br />
　　白简，封字七灵；九垒灭尸，东井炼形；三九降真，我道已明；得乘飞景，上登玉庭。毕，心拜九拜，咽气十二通止。行之三十六年，得乘黄霞飞軿，上升波梨答之天。九地九垒直下九重，合三十六音三十六土皇，上应三十六天，中应三十六国。如是土皇皆位齐玉皇之号，但分气各治，上下之别名耳。土皇三十六年，转号上清之宫，袭三十六天之王。玉司之官于九垒之下，皆举学道得仙之名，上奏九天天王。为学不知九垒地音三十六土皇内讳，九地不灭兆迹，九天丞相不受兆名，五岳不降云舆，五帝不卫兆身，徒明外国之音，故不得絺会而升也。故天、地、人各禀三三之气，三合成真，然后得仙也。<br />
　　凡知九地之音三十六土皇内讳，则九气丈人恒以四方五色灵官防卫兆身；出入游行，登陟五岳，则仙官侍送，灭魔威试，降致神真。九年飞空，坐在立亡；三十六年上升太清。居世得有此文，七玄九祖则为九气命灵，土皇司官，奉卫形骸，抚慰灵魂；蒿里父老，丘丞相掾，皆为驱除；无复拘闭谪役之患。居则在地保安无凶，十二守将营扞八门，通真致神；欲富则富，欲官则官，欲仙则仙，欲神则神。此道秘妙，非可言宣。上相青童禀受高上口诀宝篇，妄泄灵文，七祖充役，万劫不原。<br />
　　◎登山住止安居审地吉凶法<br />
　　若欲登山住止及安居宅，审地吉凶，当以戊己之日，黄书九地三十六音文白纸上，置所居中央，以盆覆之，三宿开看。若有黄色润纸，大吉；若有青色，则下有死灵之尸；若有白色，则凶；若有赤色者则惊恐；若有黑色者则主财宝；若有紫色者<br />
　　得神仙。都不异，则止可三年安，过此必折伤。<br />
　　◎东方呵罗提国<br />
　　第一品铭正音（无夷）。<br />
　　第二品铭正音（波泥）。<br />
　　第三品铭正音（久难）。<br />
　　第四品铭正音（吉罗）。<br />
　　第五品铭正音（无思）。<br />
　　第六品铭正音（云芝）。<br />
　　东方去中国九十万里外，名为呵罗提之国，一名日生国。国外有扶桑，在碧海之中。地一面方万里，上有太帝宫，太真王之别治。其上生林如桑，皆数千丈。大者三千围，两两同根而生。有实，赤如桑椹。仙人所啖食，体作金光色。其实皆九千岁一生。又有生洲，在扶桑外，西接蓬莱，地面方二千五百里，去岸二十三万里。上有仙家数万人。地无寒暑，时节温和，多生神仙芝草，食之飞空而行。扶桑东又有祖洲，在东海之中。地方五百里，去岸七万里。上有不死芝草，形状似菰苗，长三四尺，一名养神芝。其叶似菰，生不丛株。食之飞行上清，已死之人，覆之则生。神奇妙药，入其国宜知其名，存胡老仙官采之于祖洲，思其色而服之，三年，面有流光，延寿万年。久久，自然有仙人赍此神物降送于身也。<br />
　　◎南方伊沙篸国<br />
　　第一品铭正音（盈华）。<br />
　　第二品铭正音（玉家）。<br />
　　第三品铭正音（握魔）。<br />
　　第四品铭正音（耀葩）。<br />
　　第五品铭正音（武都）。<br />
　　第六品铭正音（飞蒲）。<br />
　　南方去中国八万一千里外，名阎浮黎之外，极洞阳之野，国名伊沙之国，一名火庭天竺之国。国外有长洲，一名青丘，在南海辰已。地方五千里，去四方之岸二十万里，则生天树，长三千丈，大者二千围。甚多灵药，甘液玉英，无所不有。其上有民，人皆寿三百六十岁。又有灵狐之兽，大者如犬，色如金，叫声响四千里，威制虎豹万禽，得衣其毛，寿同天地。青丘左则有风山，山恒震声，上有紫府宫，天真神仙玉女所游观。又有炎洲，在南海中央，地方二千里，去岸九万里。上有风生兽，似豹，青色，大如狸。积火连天烧之，经月不死，毛亦不然，斫刺不入，以铁锤交锻其头数千下乃死，张口向风，须臾复活。以石上菖蒲塞其鼻即死，取其脑，和菊花服之，寿同天地。又有火林山，山中有火光兽，大如鼠，毛长三四寸，或赤或白。于是夜半望山上林木及此兽，光照如然火。取其兽毛作布，名之火浣布。小污，以火烧之，即鲜白，则伊沙国人所衣。得此毛，仙人降形。学者存其国之音，思越老仙官，三十六年，神人当以此兽及本国神奇之物献送于兆也。<br />
　　◎西方尼维罗绿那国<br />
　　第一品铭音曰（华莲）。<br />
　　第二品铭音曰（高轩）。<br />
　　第三品铭音曰（明身）。<br />
　　第四品铭音曰（土缠）。<br />
　　第五品铭音曰（星震）。<br />
　　第六品铭音曰（朱天）。<br />
　　西方去中国六万里外，名俱耶尼之外，极皓素之垄，寒穴之野，则尼维罗绿那之国，一名云胡月支国。国人寿六百岁。国外则有流洲，在西海之南，地方三千里。去东岸十九万里。其上有仙家数万，上有山生昆吾之石。治石成铁作剑，光明照洞如水精，割玉如土。凤麟洲在海中央，地方一千五百里。四面有弱水，鸿毛所不浮。上有仙家数千，凤麟为群。上有吉光之兽，如狸，能作胡语，声如梵音，与其国人通言。兽毛生光奕奕，悉仙人所衣。得衣其毛，寿同天地。学者存其国音、氐老仙官，三十六年，当献送昆吾之剑，吉光之兽于兆也。<br />
　　◎北方旬他罗国<br />
　　第一品铭音曰（玄家）。<br />
　　第二品铭音曰（文多）。<br />
　　第三品铭音曰（山庐）。<br />
　　第四品铭音曰（武都）。<br />
　　第五品铭音曰（盈家）。<br />
　　第六品铭音曰（玄摩）。<br />

                    <br>
                        　　北方去中国五万里外，名郁单，极朔阴钩陈之庭，国名旬他罗之国，一名天镜之国。国人寿三百岁。国外则有玄洲，方七千二百里。四面是海，去岸三十六万里。上有太玄都，仙伯真公所治。有鸑鷟之鸟，如浮气；多丘山，名为风山，与天西北门连界。金堂玉室宫府生金玉紫芝，是三天所治。其外则有元洲，地方三千里，去南岸十万里。上生五芝玄涧，涧水如蜜，饮之与天地同年。中有三万仙家，悉饮此水，得仙不死。学者存其国音，羌老仙官，三十六年，降献玄涧五芝水也。<br />
　　◎上方元精青沌自然国<br />
　　第一品铭正音（重权）。<br />
　　第二品铭正音（玉金）。<br />
　　第三品铭正音（三林）。<br />
　　第四品铭正音（正精）。<br />
　　第五品铭正音（吸铃）。<br />
　　第六品铭正音（绿婴）。<br />
　　上方九天之上，清阳恢空之内，无色无象，无形无影，空洞之铭元精青沌自然之国，一名洞澳清衍之国。以青气为世界，上极无穷，四覆诸天惟有玉虚紫馆结空洞之烟，而虚玄青沌之内也。为学存高上之音，则天人授子飞仙之方。<br />
　　◎中央太和宝真无量国<br />
　　第一品铭正音（山庐）。<br />
　　第二品铭正音（世家）。<br />
　　第三品铭正音（嵯峨）。<br />
　　第四品铭正音（盈华）。<br />
　　第五品铭正音（翟葩）。<br />
　　第六品铭正音（罗那）。<br />
　　中国四周百二十亿万里，下极大风泽五百二十亿万里。昆仑处其中央，弱水周匝绕山。山高平地三万六千里，上三角，面方长万里，形似偃盆，中央小狭，上广。其一角正北，千辰星之精，名曰阆风台；一角正西，名曰玄圃台；其一角正东，名曰昆仑宫。一处有积金为天墉城，面方千里。城上安金台五所，玉楼十二。其北户山、承渊山并其支辅。又有墉城金台、玉楼，相似如一。流精之阙，光碧之堂，琼华之室，紫翠丹房；景云烛日，朱霞九光；西王母之所治。上通璇玑，元气流布五常玉衡，普引九天之澳，灌万仙之宗根，天地之纽，万度之柄矣。上生金银之树，琼柯丹宝之林；垂苏瑚以为枝，结玉精以为实；其树悉刻题三十六国音诸天玉文，上栖紫燕凤鸾、白雀朱鹗、鹍鸡灵鹄、赤鸟青鹊；下则飞禽游兽，与昆仑同生；初无死耗，但玄文宝经隐书古字，有千二百亿万言。在玄圃之上，积石之阴，仙人有九万人，皆停散于灵山。学者恒诵诸天内音外国三十六音、地下九垒之音九年，仙人自当降送灵山之神奇；三十六年，得乘五色云舆，上登昆仑之山也。<br />
　　卷二十三日月星辰部一<br />
　　◎总叙日月<br />
　　《黄气阳精三道顺行经》曰：日，阳之精，德之长也。纵广二千三十里。金物、水精晕于内，流光照于外。其中有城郭人民、七宝浴池；池生青黄、赤、白、莲花；人长二丈四尺，衣朱衣之服；其花同衰同盛。日行有五风，故制御日月星宿游行，皆风梵其纲。金门之上，日之通门也。金门之内，有金精冶炼之池，在西关左之分，故立春之节日，更炼魂于金门之内，耀其光于金门之外，四十五日乃止。顺行之洞阳宫，洞阳宫，日之上馆也。立夏之日，止于洞阳宫，吐金冶之精，以灌于东井之中，沐浴于晨晖，收八素之气，归广寒之宫也。月晖之围，纵广二千九百里，白银琉璃水精映其内城郭人民与日宫同有七宝浴池，八骞之林生乎内；人长一丈六尺，衣青色之衣，常以一日至十六日采白银琉璃炼于炎光之冶，故月度盈则光明。比十七日至二十九日，于骞林树下采三气之华，拂日月之光也。秋分之日，月宿东井之地，上广灵之堂，乃沐浴于东井之池，以炼日魂，明八朗之芒，受阳精日晖，吐黄气于玉池。诸天人悉采玉树之华，以拂日月之光。月以黄气灌天人之容，故秋分是天人会月之日也。<br />
　　《老子历藏中经》云：日、月、者，天地之司徒、司空也。日姓张，名表，字长史；月姓文，名申，字子光。《太丹隐书》云：紫微夫人姓王，讳清娥，字愈音。云是西王母第二十四女。紫微宫在北溟外羽明野玄垄山，山在昆仑之东北。紫微说阿母言曰：欲存日月气者，当知日月景象：日圆形而方景，月方精而圆象；景藏形内，精隐象中；景赤象黄，是为日月之魂。若知其道，乃可以吐纳流霞耳。<br />
　　◎三奔录<br />
　　三奔之道，当按奔景之神经。经中节度，晓夕修行，不得传及非人。如怠慢不专，轻泄漏慢之者，身受冥责，一如经戒。<br />
　　◎奔日<br />
　　日中赤气上皇真君，讳将车梁，字高骞奕。此位号尊秘，《经》虽无存修之法，而云知者不死。当宜行事之始，心存以知，不得辄呼。月法亦然。<br />
　　◎奔月<br />
　　月中黄气上黄神母，讳曜道支，字玉荟条。其奔月斋静存思，具如日法。<br />
　　◎奔辰<br />
　　木春王，火夏王，金秋王，水冬王，皆依历以四立日前夜半为王之始。冬七十二日至分、至日前各王十八日，分、至日之前夜夜半为王之始。有星时可出庭中，坐立适意，有五星中相见者。次当修服之时而出庭中，坐胜于立。可于庭坛向星敷席施按，烧香礼拜讫，正坐而为之。若无星之时，天阴之夕，可于寝室中存修之也。星行不必在方面，亦随所在向而修行，谓五星所在而向之，不必依星本方之面，犹如木或在西也。一夕服五星，常令周遍。随王月以王星为先。若静斋道士，亦可通于室中，存五星之真文、方面而并修之。不闲算术，不知星之所在。又久静长斋者，可常于室中，依五星本位之方面而存修之也。<br />
　　◎太上玉晨郁仪结璘奔日月图<br />
　　《太上隐书中篇》曰：子欲为真，当存日君驾龙骖凤，乘天景云，东游希林，遂入帝门。精思乃得，要道不烦。名上清灵，列位真官。乃执《郁仪文》。《太上隐书中篇》又曰：子欲升天，当存月夫人驾十飞龙，乘我流铃，西到六岭，遂<br />
　　入帝堂，精思乃见，上朝天皇。乃执《结璘章》。<br />
　　◎太上玉晨郁仪奔日赤景玉文、结璘奔月黄景玉章<br />
　　右奔日月隐道，太上、上清、太极、九皇四真人所宝秘，玄灵元君之玉章也。自非有金简玉名及绿字东华，皆不闻见此二章之篇目矣。行之者先清斋百日，绝交人事，乃可为之也。久久行之，上奔日月，得给玉童玉女各五十人。《太上郁仪赤文》、《结璘黄章》，乃太上玉帝君之灵秘篇也。藏之于九天之房，丹瑶之台，非勤心好真，宿有飞玄天仙之骨录者，英得而见闻也。闻其篇目，皆不可妄言称及，犯者受考三官，天地不赦。初令三百年得宣传一人，却后七百年乃复得一人。若神真宣告有宜授者，传之也。传授之法，皆师友相受，以宗玄科也。授非其人，不遵法度，为泄宣天文也。漏慢违誓，死为下鬼，乃七祖受考风刀之罪。自非同气，宁当闭口。西玄山洞台中有此二经，刻以玉简，书以金字。及王屋清虚天皆有而不备具，唯太玄宫高上台及蓬莱府北室金柱玉壁刻文，并备具也。中宫仙人、泰清诸官并不知此书是何事也。<br />
　　◎峨嵋山北洞中石室户枢刻石书字<br />
　　“郁仪引日精，结璘致月神；得道处上宫，位称大夫真（一云帝君真）”凡二十字。下仙见之，甚自不解其意义是何等<br />
　　事也。如此，仙人自有不见其篇者多矣。其金液九丹，盖小术也。皆不得飞行上清。欲行此道，不必贤愚，但地上无此文耳。真官玄法启誓乃传。有得而行，位为上真，乃乘八景琼轮，游行九晨，诣太素宫，见太一帝君，俱朝元晨，故秘言曰：子得《郁仪》、《结璘》，乃成上清之真。不修此道，不得见三元君。<br />
　　◎太上郁仪日中五帝讳字服色<br />
　　日中青帝，讳圆常无，字昭龙韬。衣青玉锦帔，苍华飞羽裙，建翠芙蓉晨冠。<br />
　　日中赤帝，讳丹虚峙，字绿虹映。衣绛玉锦帔，丹华飞羽裙，建丹符灵明冠。<br />
　　日中白帝，讳浩郁将，字回金霞。衣素玉锦帔，白羽飞华裙，建浩灵芙华冠。<br />
　　日中黑帝，讳澄增停，字玄绿炎。衣玄玉锦帔，黑羽飞华裙，建玄山芙蓉冠。<br />
　　日中黄帝，讳寿逸阜，字飚晖像。衣黄玉锦帔，黄羽飞华裙，建芙灵紫冠。<br />
　　右日中五帝君讳字、服色。欲行奔日之道，当祝识名、字，存五帝服色在我之左右前后。<br />
　　月中夫人魂精内神名暧萧台摽。<br />
　　右月魂配五帝，次又存祝之。能知月魂名，终身无灾，万害不伤。太上藏日、月帝君、夫人讳字于太素宫。有知之者神仙。<br />
　　◎太上结璘月中五帝夫人讳字服色<br />
　　月中青帝夫人，讳隐娥珠，字芬艳婴。衣青华琼锦帔，翠龙凤文飞羽裙。<br />
　　月中赤帝夫人，讳逸寥无，字婉筵灵。衣丹蕊玉锦帔，朱华凤落飞羽裙。<br />
　　月中白帝夫人，讳灵素兰，字郁连华。衣白珠四出龙，锦帔素羽鸾章飞华裙。<br />
　　月中黑帝夫人，讳结连翘，字淳厉金。衣玄琅九道云，锦帔黑羽龙文飞华裙。<br />
　　月中黄帝夫人，讳清营襟，字炅定容。衣黄云山文锦，帔绿羽凤华绣裙。<br />
　　已上五夫人，头并颓云三角髻，发垂之至腰。<br />
　　右月中五帝夫人讳字、服色。欲行奔月之道，当祝识名字，存夫人服色在己之左右前后。<br />
　　日中五帝魂精内神名珠景赤童。<br />
　　右日魂、月魄、五帝、五夫人，次又存祝之。能知日魂名，终身无疾，万灾不犯。太上藏日、月魂名于紫灵玉宫。有知之者，通神使灵。<br />
　　存奔日月道者，任意所便行尔，不必尽为之也。欲得静室隐止，唯令日月之晖处也。若不绝人事，与外物相干者，不得行此道也。夜半常烧香，存五帝五夫人名字，心祝曰：<br />
　　愿与帝君，太一五神，合景如一。于是二十四年，亦白日升天。亦不必行奔存之道也。常存在我之左右，并心祝窃诵，<br />
　　勿令耳闻。<br />
　　◎太素真人受太帝君日月诀法<br />
　　太素真人曰：子存日精五帝君，口含《太上郁仪文》。须此道成，乃见日中君。无此徒劳自烦冤。<br />
　　太素真人曰：子存月精五夫人，口含《太上结璘章》。须此道成，乃见月中夫人。无此徒劳自悼伤。<br />
　　右二条太素真人受太帝君诀言《太上隐书》云，存时执之，帝君云含之；太素真人教裴君存时含一文，执一文，并行之也。<br />
　　太素真人传清灵真人裴君二事《太上郁仪》、《结璘之章》，以致日月之精神，上奔日月通天光，飞太空之道也。皆乘云车羽盖，驾命群龙，而上升皇天紫庭也。《内视中方》曰：子欲步空，当存日月王；欲登清灵，当存五星。密室密行，不出宇庭，此之谓也。《素奏丹符》曰：大哉《郁仪》，妙乎《结璘》，非上真不见，非上仙不闻。以日月五精之神，乘龙步空，足蹑景云，遂与五帝上入天门。有人闻之，慎勿妄言！去世可出，誓金乃传。要传弟子有心之人，勿道篇目，玉童上言；泄则被考，身终不仙；玉女玉童去而弗还，书文必失，获刑三官。子其慎言！言为罪源。<br />
　　◎大方诸宫服日月芒法<br />
　　常存心中有日象，大如钱，在心中，赤色。又存日有九芒，从心中出喉至齿间，而芒回还胃中。如此良久，临目存自见心胃中分明，乃吐气、漱液、服液三十九过，止。一日三为之，行之十八年，得道，行日中无影。恒存日在心中，月在泥丸宫。夜服月华如服日法，存月十芒，白色从脑中下入喉，芒亦未出齿而回入胃。<br />
　　◎太上玄真诀服日月法<br />
　　东卿司命君曰：先师王君，昔见授《太上明堂玄真上经》。清斋休粮，存日月在口中，昼存日，夜存月。令大如钚。日赤色，有紫光九芒；月黄色，有白光十芒。存咽服光芒之液，常密行之无数。若不修存时，令日月还住面明堂中，日居左，月居右，令二景与目瞳气合通也。此道以摄运生精，理魂神，六丁奉侍，天兵卫护，此上真道也。大都口诀正如此。<br />
　　◎服日子三五七九玄根气法<br />
　　食玄根之气法，使人体中清朗，神明八聪；身有日映，面有玉泽；眼生明光，齿含紫气；坚肠华藏，长生久视；服吸朝液，悬粮绝粒。道要于金液，事妙于水玉。所谓吐纳自然之太和，御九精之灵气者也。夫道之为用，贵自然也；德之为静，尊恬愉也。摄自然以表真，抱冲漠以不邪者，则横犯不生，非<br />
　　害自灭。此乃三五七九之气，可谓要道之旨也。<br />
　　兆卧未起之时，存口中有一白气，大如鸡子黄；鸡黄之外，又有五色气；五色气宛转自生，结溢黄外，须臾乃满心口中，名曰三五七九日子玄根之气也。又存心胃口之中有一女人，如婴儿之形，无衣服也。正立胃管门口，号曰九天玄女。承注魂液，仰噏口中鸡子黄之五色气也。常漱满口中，内外上下，以舌回吸日气五色津液，满口吞之。存使津液下入玄女之口，如此三过。毕，又叩齿三通，微祝曰：<br />
　　玉清高上九天九灵，治在玄府，下入胃清；金和玉映，先自虚生，名曰淳钚，字曰艳精；炼魂抱魄，心开神明；服食日子，金华充盈。良久都毕，以手拭两目二七，又以两手相拭，极力摩面眉目之间，鬓肤之际小热，使熏熏然也。此太上服三五七九日子玄根之道也。<br />
　　◎服日月气法<br />
　　服日气之法，以平旦采日华，以夜半存之，去面前九寸，令方景照我泥丸，下及五藏，洞彻一形。引气入口，光色慰明。良久乃毕，则常得长生矣。<br />
　　◎又法<br />
　　夜半生气时，若鸡鸣时，正卧闭目，存左目中出日，右目<br />
　　中出月，并径九寸，在两耳之上。两耳之上名为六合高窗也。令日月使照一身，内彻泥丸，下照五脏肠胃之中，皆觉见了了，洞彻内外；令一身与日月光合。良久毕，叩齿九通，咽液九过，乃微祝曰：<br />

                    <br>
                        　　太上玄一，九皇吐精，三五七变，洞观幽冥；日月垂光，下彻神庭；使照六合，太一黄宁；帝君命简，金书不倾，五老奉符，天地同诚；使我不死，以致真灵；却遏万邪，祸害灭平；上朝天皇，还老反婴；太帝有制，百神敬听。毕，乃开目，名为日月练根，三元校魂，以制御形神，辟诸鬼气之来侵，使兆长生不死，多存之矣。<br />
　　◎又法<br />
　　又存左目为日，右目为月，共合神庭之中，却上入于明堂，化生黄英之体，下流口中九咽之，以哺太一，常以生气时存之。毕，微祝曰：<br />
　　日月上精，黄水月华，太一来饮，神光高罗；使我长生，天地同柯。毕，五日一行之。口中舌上为神庭。存日月既毕，因动舌，觉有黄泉如紫金色，从舌上出，上流却入明堂，为黄英之体也。存思之时，常闭目施念。<br />
　　◎太一游日服日月法<br />
　　太一常以甲午、丙午、戊午日日出时，下游绛宫，合形真人及兆身。绛宫真人者，处心中之丹田，中元真人居其心中也。先存思真人忽然与太一合形，又存我入绛宫中，忽然复与太一合形。于是绛宫之中，惟觉有太一之身，身形象服如兆体也。但令形细眇然，似初生孩子之状。又存两鼻孔下左有日，右有月。日中有黄精赤气，月中有赤精黄气。精者，二明之质；色气者，日月之烟也。二气郁郁来入绛宫，绛宫溢满二气，复上入洞房中，洞房中郁满，又下至黄庭中。黄庭中者，脐下三寸、下丹田宫中也。二气既满，又入填溢太仓中。二气洞彻，郁郁积胃管中。存太一上行正当胃管中，南向呼召下元丹田黄庭真人，衣黄衣，巾黄巾，与太一共坐饮食精气，二十七咽。良久毕，存黄庭真人，咒曰：<br />
　　日月之华，黄赤二精，圆光合气，上发大明。三元饮食，太一受灵。又存太一与中元真人还入绛宫，黄庭真人还下丹田，太一与我合形，还六合宫。<br />
　　◎求月中丹光夫人法<br />
　　求仙之道，当以夏至之日夜半，入室南向，眠坐任意，闭眼内思月中丹光夫人姓讳，形长八寸，分头作颓云之髻，着丹锦裙，口衔月光，入兆身心绛宫之中，须臾月光散为黄气，币降一形。夫人在月中央，采空青之林散拂黄气之中，口吐阳精赤气，以灌兆形。从向币外，黄赤二气更相缠绕，洞映一身。夫人以紫书丹字六音授于兆身，便引黄气二十四咽，引阳精十二咽，止，即叩齿二十四通，仰咒曰：<br />
　　流火万顷，洞阳之精，阳安之馆，三华玉城；金仙内映，八素四明；九曜降气，上仙高灵；夫人焚香，散玉华清，丹书紫字，结音空清，澜池玉润，流丽八溟，朱光流翳，普天鲜荣，回晨曲曜，映监我形；形与朱日，同死同生；乘空驾虚，参御飞骈；玉女弼位，金童辅灵；翠羽轻盖，上造帝庭。毕，咽气二十四过，咽液十二过，止，便服紫书丹字。行此道八年，夫人授兆丹书真文、月中玉珰，令飞升上造洞阳之宫。<br />
　　◎服日月六气法<br />
　　夫气者，神明之器，清浊之宗。处玄则天清，在人则身存。夫死生亏盈，盖顺乎摄御之间也。欲服六气，常以向晓寅丑之际，因以天时告方面之时也；太霞部晖，丹阳诞光，灵景启晨，朱精启时之始也。先存日如鸡子在泥丸中，毕，乃吐出一气，存气为黑色，名之尸气；次吐二气，为白色，名之故气；次吐三气，存气为苍色，名之死气。思其气吐亦良久也。凡出三色，合吐六气也。毕，又徐徐引纳黄气四过。毕，辄咽液三过，为之三。毕，乃存泥丸中，日从目中出，当口前，令相去九寸，临目仿佛如见之。覆止，乃起坐，动摇四体，俯仰伸引，令关脉调转。存咽津，佳夜即存月在泥丸中，如存日法。若存月，当以月一日夜至十五日住，从十六日至三十日，是月气衰损，天胎亏缩，不可以夜存也。此法至妙，能行者仙。<br />
　　◎金仙内法<br />
　　金仙内法，感降灵飖，常以月五日夜半子时存日乌从兆口入，住在心中，使光照一心。一心之内，与日同光，共相合会。赫赫炯炯，当觉心暧，霞晖映暖，良久有验，乃密咒曰：<br />
　　太明育精，内练丹心，光晖体合，神真来寻。毕，咽液九过，叩齿九通，止，到十五日、二十五日、二十九日复作如前。一月之中四度，如上便人开明聪察，百关解通，万神洞彻，面有玉光，体有金泽。行之十五年，太一遣宝车来迎，上登太霄，游宴紫极。行之务数，不必一月四辰也。<br />
　　◎存思日月法<br />
　　凡入山，思日在面前，月在脑后。凡暮卧，思日在面上，月在足后；赤气在内，白气在外。凡欲从人，各思日月覆身而往，当无所畏。<br />
　　◎向日取嚏法<br />
　　欲得延年，洗面精心（至日更洗漱也）。日出二丈，正面向日，口吐死气（服日后便为之，死气四时吐之也），鼻噏日精，须鼻得嚏便止，是为气通（若不得嚏，以软物通导之，使必得嚏也）。以补精复胎，长生之方也。向日正心。欲得使心正，常以日出三丈（取嚏讫仍为之），错手着两肩上（左手在上，以日当心，开衣出心，令正当之），常能行之佳。<br />
　　◎双景翼形隐道<br />
　　鸡鸣时（东方天色才变之时。坐卧任意，闭目握固。），存日月之象在六合之府，日左月右（六合府在两目之上角，即眉后空处是也。入皮一分，仍辟方九分。日色赤，九紫芒；月色黄，十白芒也）。存使光明洞形，令仿佛在位（存令日月合照，光芒交映而洞彻身面也）。闭目极念，无得遗脱。毕，叩齿七通，咽液九过，而微祝曰：<br />
　　太明灵神，化度郁青，招霞藏晖，灌练五形；宫驾六合，七神调平；使我飞仙，登行上清。行之十五年，玉皇遣三素云迎兆也。<br />
　　◎食竹笋（鸿脯附）<br />
　　服日月之精华者欲得常食竹笋者，日华之胎也，一名大明。又欲常食鸿脯者，月胎之羽鸟也，一名月鹭。欲服日月，当食此物气感运之。太虚真人曰：鸿者，羽族之总名也。其鹄、雁、鹅、鸥，皆曰鸿鹭也。古歌曰：<br />
　　鸿鹭十年鸟，为肴致天真。五帝衔月华，列坐空中宾（此古之渔父歌也）。<br />
　　卷二十四日月星辰部二<br />
　　◎总说星<br />
　　《玄门宝海经》曰：阳精为日，阴精为月。分日月之精为星辰。纲者，连星也。纪者，缀星也。星形正圆如丸，不应似贯珠穿度，又不容作铃鼻相缀理，宜如破箭竿，还相合以成体。天地初成，无子举翅飞上，乃在华盖之下，左有北辰，右有北斗，星辰稍备，东西南北稍正，星辰共以真道要养万二千物，下及六畜、粪土，草木皆被服其秘道要德而生长焉。<br />
　　北辰星者，众神之本也。凡星各有主掌，皆系于北辰。北辰者，北极不动之星也。其神正坐玄丹宫，名太一君也。极之为言者界也，是五方界俱集于中央，是最尊居中也。中极，一名为天中上极星也，是最居天之中。东方少阳，名为东极星；西方少阴，名为西极星；南方太阳，名为南极星；中央名为中和上极上星，故最高最尊，为众星之主也。北极星，天之太常，其神主升进。上总九天，中统五岳，下领学者。北极星围七百七十里，中有玄台玉楼，真人号飞华君，姓羽灵，讳昌元，着飞精华冠，衣紫锦裳，执玉策。太极君名北辰主帝，制御万神（中央星是）。北极神人坐绿炁之光。北斗星者，太极之紫盖，玄真之灵床，九皇之神席，天尊之偃房。第一太星精名玄枢，<br />
　　神曰阳明；第二元星名曰北台，神曰阴精；第三真星名曰九极上真，神又曰真人；第四纽星名曰璇根，神曰玄冥；第五纲星名曰太平，神曰丹元；第六纪星名曰命机，神曰北极；第七关星名曰玄阳，神曰天关；第八帝星名曰高上皇，神曰八景虚元君；第九尊星号太微玉帝君，神曰太素七晨元君。斗有魂魄之星回旋在斗外，裹缠于斗，斗在内也。阳明、阴精二星之间，星斗魂魄魁首也，名曰天枢魂神斗；次第二星名曰天璇魂神斗；次行第三星名曰天机魄精斗；次行第四星名曰天权魄精斗；次行第五星名曰玉衡魄灵斗；次行第六星名曰闿阳魄灵斗；次行第七星名曰摇光大明。七星去地四十万里，围七百二十里，皆金精琉璃为其郭，七曜紫晖开其光，号为帝车，运于中央，临制四方，分调阴阳，四时五行，皆禀之焉。<br />
　　北斗君字君时，一字充。北斗神君本江夏人，姓伯，名大万，挟万二千石。左右神人姓雷，名机，字太阴，主天下诸仙人。又招摇与玉衡为轮，北斗之星精曜九道，光映十天。<br />
　　北斗九星七见二隐，其第八、第九是帝皇太尊精神也。汉相国霍光家有典衣奴子，名还车，忽见二星在斗中，光明非常，乃拜而还，遂得增年六百。内辅一星在北斗第三星，不可得见，见之长生，成神圣也。外辅一星在北斗第六星下，相去一寸许，若惊恐厌魅，起视之吉。<br />
　　黄帝曰：以鸡鸣时，想北斗七星，而天神下不死药，益寿不老。又以丁亥之日仰存七星，使焕明于北方，良久，阴祝曰：<br />
　　召书上清，役使万神，上登玉庭，驾景乘空，与天相倾。<br />
　　又每立春日，东向存北斗来下却盖头，柄指于前，吉。南斗神君字流时，南斗字君元。南斗君是河东人，姓赵，名赦先，字君迁。南斗君坐左右神人姓戴，名道，字叔生，大道君子也。<br />
　　东斗主击君，西斗主伐君，中斗伏逆君。紫微宫内神姓柳，<br />
　　字君明。紫微君字露光，夫人姓王，讳叔华。太微星君字卿元。太微内有三皇，一曰皇君，二曰天皇，三曰皇老，此即三元之气，混沌之真，在太微总领符命也。文昌星神君字先常，天子司命之符也。土官星所主，能致山内果实。旦为猿，昼为猴，暮为死石。璇玑星君字处行，钩陈水星主之，常陈天之虎贲也。五车，天之五岳，能致甘露、麒麟。三台星，天之陛官，旦为龙，昼为蛇，暮为鱼。三神者，三台之灵也。上台神君字显真，上台名虚精，主金玉。中台神君字章明，中台名六淳，主禄位。中台两星小阔，晋张华为司空，死，其星开。下台神君字际生，下台名曲生，主土田。轩辕星，天之后妃土官也。其神旦为羊，昼为蟹，暮为鳖。洞明星，姓幽升，讳幽韵。真人星姓归珩，讳妙光，字度元，天之司空，主五岳灵仙。<br />
　　五星者，是日月之灵根，天胎之五藏。天地赖以综气，日月系之而明。东方岁星真皇君，名澄澜，字清凝；夫人名宝容，字飞灵。南方荧惑真皇君，姓皓空，讳维淳散融；夫人讳华凝，字玄罗。太白真皇君，姓皓空，名德摽；夫人名飚英，字灵恩。辰星真皇君，名启咺，字积原；夫人名玄华，字龙娥。镇星真皇君，名藏睦，字耽延；夫人名空瑶，字飞贤。二十八宿为篱落也，织女水官星能致神芝，食之寿与天地无极。传舍水官星主天符，南戒星同北戒水官星，旦为马，昼为鹿，暮为獐。天市星，天之仓曹神，能致明月珠，旦为木，昼为兔，暮为貉。平门土官星能致神女倡乐，旦为生木，昼为豕，暮为蛦蝓。玄冥星姓冥枢，讳定宣觉，字法开度，真名执，天之游击也，主伐逆。上总九天鬼神，中领北帝三官，下监万兆。谷土星能致飞乌，来朱雀，旦为鸡，昼为乌，暮为鸢。积水星能致四方万物，恣其所欲，坐在立亡。狼星能致天帝君百二十神。<br />
　　夫下有其官，则上有其星；下署置官失，则上星为其乱。<br />
　　若露慢三光，指斥七曜，呵骂风雨，欺罔玄灵，则致日月薄蚀，星宿流飞。常以十二月四日候天西北水母星，长九丈，大三围，本末正等，见即大水满天下，急走奔高山可逃也。计然，葵丘濮上人也，姓辛，字文子，习星历之数，知所富利之术。<br />
　　◎二十八宿<br />
　　甲从官，阳神也，角星神主之。阳神九人。姓宾，名远生，衣绿玄单衣，角星宿主之。乙从官，阴神也，亢星神主之。阴神四人，姓扶，名司马。马头赤身，衣赤缇单衣，带剑，亢星神主之。丙从官，阳神也，氐星神主之。阳神十三人，姓王，名师子。衣青纱单衣，氐星神主之。丁从官，阴神也，房星神主之。阴神八人，姓洪，名寄生。衣绛绯单衣，房星神主之。戊从官，阳神也，心星神主之。心星，火也，为工，故在东方。阳神五人，姓女，名涂祖，牛头人身，衣黄单衣，带剑，心星神主之。己从官，阴神也，尾星神主之。阴神十一人，姓涂，名徐泽。兔头人身，衣青单衣，尾星神主之。庚从官，阳神也，箕星神主之。桑木者，箕星之精也。阳神十一人，姓（元阙），名仲。衣飘飘玉妙单衣，箕星神主之。辛从官，阴神也，南斗星神主之。阴神四人，姓阳，名多，衣青单衣，持矛，南斗星神主之。壬从官，阳神也，牛星神主之。阳神十二人，姓柳，名将生。衣绛玄单衣，牛星神主之。癸从官，阴神也，女星神主之，阴神姓刁，名徐，字郁子。犬头人身，女星神主之，寅从官，孟神也，虚星神主之。槐者，虚星之精也。，孟神四人，姓木，名徐他。鼠头人身，衣银黑单衣，带剑，虚星神主之。<br />
　　卯从官，仲神也，危星神主之。仲神十一人，姓刘，名归生。衣琼纹单衣，带剑，危星神主之。辰从官，季神也，营室星神主之。营室之内，五色杂神，营室天子受命之司，水官星神主之。季神八人，姓吕，名升，衣黄锦单衣，营室星神主之。巳从官，孟神也，东壁星神主之。孟神七人，姓石，名苏和，豕头人身，衣黑单衣，带剑，东壁星神主之。午从官，仲神也，奎星神主之。仲神六人，姓黑，名石胜。衣丹纱单衣，带剑，奎星神主之。未从官，季神也，娄星神主之。季神十三人，姓竺，名远来。衣流荧单衣，娄星神主之。申从官，孟神也，胃星神主之。孟神八人，姓冯，名谢君。衣流黄单衣，带剑，胃星神主之。酉从官，仲神也，昴星神主之。仲神四人，姓张，名弩小。衣绿青单衣，昴星神主之。戌从官，季神也，毕星神主之。季神姓桑，名公孙，带剑，衣白毛单衣，毕星神主之。亥从官，孟神也，觜星神主之。孟神十一人，姓王，名平。衣龙青单衣，觜星神主之。子从官，仲神也，参星神主之。仲神八人，姓铜，名徐舒，衣黄绯单衣，带剑，参星神主之。丑从官，季神也，井星神主之。季神九人，名博阳。衣黄水单衣，带剑，能致凤凰、玄武，东井星神主之。震，乾之长男也，鬼星神主之。长男神五人，姓作，名涂于。蛇头黑身，带剑，衣赤野单衣，鬼星神主之。坎，乾之中子也，柳星神主之。中男神四人，姓角，名石襄，羊头人身，衣黄韦单衣，柳星神主之。艮，乾之少子也，七星神主之。少子神五人，名胜子。衣飞霞单衣，七星神主之。巽，坤之长女也，张星神主之。长女神五人，姓李，名神子。衣赤血单衣，张星神主之。离，坤之中女也，翼星神主之。中女神十人，姓张，名奴子。衣赭黑单衣，带剑，翼星神主之。兑，坤之少女也，轸星神主之。少女五人，姓符离，名苏子。衣流黄单衣。<br />

                    <br>
                        　　◎北斗九星职位总主<br />
　　《黄老经》曰：北斗第一天枢星，则阳明星之魂神也。第二天璇星，则阴精星之魂神也。第三天机星，则真人星之魄精也。第四天权星，则玄冥星之魄精也。第五玉衡星，则丹元星之魄灵也。第六闿阳星，则北极星之魄灵也。第七摇光星，则天关星之魂大明也。第八洞明星，则辅星之魂精阳明也。第九隐元星，则弼星之魂明空灵也。<br />
　　阳明星，天之太尉，司政主非。上总九天上真，中监五岳飞仙，下领后学真之人。天地神灵、功过轻重，莫不隶焉。<br />
　　阴精星，天之上宰，主禄位。上总天宿，下领万灵及学仙之人。诸以学道及兆民宿命禄位，莫不隶焉。<br />
　　真人星，天之司空，主神仙。上总九天高真，中监五岳灵仙，下领学道之人。真仙之官，莫不隶焉。<br />
　　玄冥星，天之游击，主伐逆。上总九天鬼神，中领北帝三官，下监万兆，伐逆不臣，诸以凶勃，莫不隶焉。<br />
　　丹元星，天之斗君，主命录籍。上总九天谱录，中统鬼神簿目，下领学真兆民命籍。诸天诸地，莫不总统。<br />
　　北极星，天之太常，主升进。上总九天上真，中统五岳飞仙，下领学者之身。凡以功勤得转轮阶级，悉总之焉。<br />
　　天关星，天之上帝，主天地机运。如四时长短。天地否泰、劫会，莫不隶焉。<br />
　　辅星，天尊玉帝之星也。曰常者，常阳。主飞仙。上总九天，下领九地。五岳四渎神仙之官，悉由之焉。<br />
　　弼星，太常真星也。曰空者，常空隐也。主变化无方。<br />
　　《河图宝录》云：第一阳明星，天之太尉，司正主非。上总九天之真，中监五岳飞仙，下领后学真人，天地神灵，功过轻重。围九百二十里，有青城玉楼，据斗真人号九晨君，姓上灵，讳摇天捶。冠九晨玉冠，衣青羽飞裳，执《斗玄图》，坐玉楼中。知内讳者，玉晨下映，飞行太空。<br />
　　第二阴精星，天之上宰，主禄位。上总天宿，下领万灵及学仙之人。围五百五十五里，有五色玉楼。攀魁真人号北上晨君，姓育婴，讳激明光。冠玄精玉冠，衣玄羽飞裳，执五色羽节。<br />
　　第三真人星，天之司空，主神仙。上总九天高真，中监五岳灵仙，下领学道之人。围七百七十里，有黄台玉楼。真人号主仙华神君，姓归垪，讳度众，冠飞晨宝冠，衣青羽飞裳，执斗中青录。<br />
　　第四玄冥星，天之游击，主伐逆。上总九天鬼神，中领北帝三官，下监万兆。围八百里，有朱台玉楼。步斗真人号玄上飞盖晨君，姓冥枢，讳摇天柱。冠二华宝晨冠，衣丹锦飞裳，执九灵之节。<br />
　　第五丹元星，天之北斗君，主命箓籍。上总九天诸箓，中统鬼神簿目，下领学真兆民命籍。诸天诸地，莫不总统。围七百二十里，有素台金楼。蹑纪真人号金魁七晨君，姓上开，讳变五道。冠七宝飞天冠，衣白锦飞裳，执青元籍。<br />
　　第六北极星，天之太常，主升进。上总九天上真，中统五岳飞仙，下领学者阶级。围七百七十里，有玄台玉楼。步刚真人号北晨飞华君，姓明灵，讳昌上元。冠飞精华冠，衣紫锦飞裳，执九斗玉策。<br />
　　第七天关星，天之上帝，主天地机运，四时长短，否泰劫<br />
　　会。围九百里，有九层玉楼。乘龙真人号总灵九元北盖晨君，姓玄枢，讳开天徒。冠九元宝冠，衣九色锦裳，执晖神之印。<br />
　　第八辅星，天尊玉帝之星，曰常阳也。主飞仙。上总九天，下领九地，五岳四渎神仙之官。围九百九十里，有紫炁玉楼。游行三界真人号帝尊九晨君，姓精常，讳空上开正延。冠飞精玉冠，衣九色凤衣，执火铃。<br />
　　第九弼星，太帝真人星，曰空隐也。主变化无方。围九百九十里，有玉楼紫馆。徘徊三阳真人号帝真元星君，姓幽空，讳冥阳晖幽寥。冠飞天玉冠，衣九天龙衣，执帝章。<br />
　　兆若诉彼之非，明此之是，过他之恶，申己之善，自责而不怨人，通理而各祈佑，除罪延福，告请天之太尉第一玉皇君。<br />
　　兆若阴阳学官，干禄求位，告请天之上宰第二玉皇君。<br />
　　兆若学道期仙，通神达圣，告请天之司空第三玉皇君。<br />
　　兆若制服鬼神，恶逆诛伐，幽显凶邪，告请天之游击第四玉皇君。<br />
　　兆若立功建德，益算延年，告请天之斗君第五玉皇君。<br />
　　兆若屈滞疾厄，乞申希免，告请天之太常第六玉皇君。<br />
　　兆若天地否激，炁候不调，告请天之上帝第七玉皇君。<br />
　　兆若禳却众灾，飞上履下，告请天之尊玉帝第八玉皇君。<br />
　　兆若变化无方，应救一切，告请天之太帝第九玉皇君。<br />
　　右九皇君、九夫人内姓隐讳，知之延寿千年。常夕夕观之，想见皇君夫人形象威光，忆其姓讳，谛存在心，得见第八、第九星，延寿无穷。<br />
　　◎太上空常飞步录<br />
　　太上大道君曰：空常者，天地之魂魄，阴阳之行用。唯斗君名姓别有，具列于后。诀唯有一诀步刚咒，启乞愿由人临时作辞及口启之。在其二十八宿名星图，具在《流珠正经》，以意详用。<br />
　　次南斗君及七宿法老君曰：南斗君姓唐，名粗，字宣道，太原人。<br />
　　次西斗君及七宿法老君曰：西斗君姓刘，名起，字石婴，长安人也。<br />
　　次北斗君及七宿法老君曰：北斗君姓陈，名奉，字百万，江夏人云云，在《流珠》中。<br />
　　右四斗君，四人官二十八人，皆受志人配使，并乞愿皆如心手相应，无事切不得妄行，却招祸返损人也。<br />
　　次司命法<br />
　　老君曰：左司命一人也。姓韩，名思，字元信，长乐人也。司录，司伐等属焉。左司命有三十六大员官。<br />
　　右司命姓张，名获邑，字子良，广阳人也。司录、司非等属焉。右司命亦有三十六大员官。<br />
　　天师曰：韩、张二司命，皆是汉高帝之臣也。<br />
　　老君曰：得左、右二司命名，可以六甲日蹑地纪步咒，如前二十八宿法。唯诀各随命配为司命诀，捻之，往往行之二年，便获长生；请出灾厄秘妙之法，久久精修，白日升举。<br />
　　卷二十五日月星辰部三<br />
　　◎北极七元紫庭秘诀（一名《北帝七元延生真经》）<br />
　　吴赤乌二年，葛仙公受之于太上。魏朝时，叶先生传之于世，太主虚无北帝真要，上通紫庭。<br />
　　魁（身）<鬼勺>（禄）<鬼雚>（福德男女）<鬼行>（命）魓（官职）<鬼甫>（寿考）魒（妻妾奴婢）。<br />
　　已上七位，用灯七碗，于道靖内明点，占其明暗，即知本位灾厄。凡醮用晦朔之日。<br />
　　《七元经》云：此日北帝七元真人下降人间，检句罪福，凡人每醮，求解灾厄，即得吉，无不利。<br />
　　又云：本命日及禄命合日相生之日，犬鼠不至处，铲削草秽，净地之上，用丑、亥、未时祭之礼，是谓扫地而祭。亦可使白茅藉之。若人能知星名及所食之物，所行之处常得吉胜也。<br />
　　右件醮时皆须沐浴斋洁，以灯列位，每星下用桌子一只，上安供养物，各以茅香水洗过，并洒扫庭室，乃祀之位，北立一纸钱摽，则候摽上钱动，真乃降矣，必除殃降福也。仍不可驻目视真座。凡人但知本属星名，即得无灾，何况久能醮之？祀讫，即看风从何方来，此是求名之方。仍各减少许星粮，以一囊可方一寸贮之，头戴而行有急难，三呼本命星名，求其救<br />
　　助。及求馀事，亦呼本命星名。醮用清酒、名茶、净果、油饼，钱财多少，计自于人。用单状一纸，列其真位，并述所求意。<br />
　　一阳明星（应五七）。<br />
　　二阴精星（应第四星，第六星，一直也）。<br />
　　三真人星（位别，亦下步）。<br />
　　四玄冥星。<br />
　　五丹元星。<br />
　　六北极星。<br />
　　七天关星。<br />
　　辅星。<br />
　　弼星。<br />
　　已上并头戴宝冠，身披霞帔，手执玉简，真人形状。醮时存见，启祝。<br />
　　第八帝星高上玉皇景光君，见，增三百岁。<br />
　　第九尊星太微玉帝神君，又云大帝七辰元君，见，增六百岁。<br />
　　已上帝王装束，并与北斗相近。一云帝在第四星内，尊星在第二星内，皆是帝王天尊之精神。醮时存见，常以每月初三、二十七日夜窃候之，勿令杂人见。诚心久之，无不见者。二星大如七星，光皆紫华，有异常宿，焕然可畏。见皆叩头，请乞长生飞仙，及心告临时。既见之后，二帝君当授子真官矣。<br />
　　上台星名虚精，求之感帝王之梦及金玉，念名求之，必应。中台星名六淳，求官禄盛兴，念名求之，必得吉遂。下台星名曲生，求妻妾奴婢，念名求之，必遂。<br />
　　右太微帝君曰：欲得延年长生，富贵高迁，须修此术。若久久步之，乃设醮者能拔七祖罪累，并身灾厄。凡有厄患，求之自灭。若帝王求道，寿齐三光，千变万化，坐在立亡，福如<br />
　　山岳，为人重爱。修道之者白日升天，三公卿相自感帝王爱梦，官禄兴盛。须是至净人家有此法者，辟一切病患及诸不祥。昔汉刘景被百万贼军围绕，飞矢如雨，士卒失色，唯景安然无怖，散披汗衫，步七星纲，嘿许设醮，即有神人解围，贼皆散走。此犹是常步醮之法，况此秘密真诀，向来皆真仙口传之，按《七元科》，每一百年乃传一人。须有骨录者，不可妄传，殃及九祖。如世人未能步纲，但一月两醮，自当感应。一年辟非横，二年辟非厄，三年辟死灾。四年见真形，千灾万邪，莫能侵害，永无患矣。<br />
　　一阳明星（子生人属之，食黍米）。<br />
　　二阴精星（丑、亥生人属之，食粟米）。<br />
　　三真人星（寅、戌生人属之，食糯米）。<br />
　　四玄冥星（卯、酉生人属之，食小豆）。<br />
　　五丹元星（辰、申生人属之，食麻子）。<br />
　　六北极星（已、未生人属之，食大豆）。<br />
　　七天关星（午生人属之，食小豆。）<br />
　　醮物料：<br />
　　代人（一十二躯）白米（饮）命绢（一疋）帖体衣（一对）命巾（一丈二尺）金环（一对）玉环（一对）盐（一斗二升）禄米（一石二斗）铜钱（一千二百文）豉（一斗二升）案表纸（一百二十张）笔（一管）墨（一梃）香炉净水案（一面）镇信彩。<br />
　　东方（青绢九丈九尺）南方（绯绢三丈三尺）西方（素绢七丈七尺）北方（玄绢五丈五尺）中央（黄绢一十二丈二尺）果子所食：李、栗、桃、杏、枣、梨、胡桃、乾柿。净床（二张）北壁（安一张）。<br />
　　七元图（安西南）图用青绢两幅，长九尺，画之。<br />
　　凡醮时，烧香了，下食都毕，退后。良久，凝神执简，躬身相去一丈五尺，微咒曰：<br />
　　维某年某月某时，弟子具衔。次云命属某星下。稽首再拜，次对，谨请上闻：<br />
　　七元真君，阳明阴精，光明焕赫；今夜降灵。飨兹薄礼，暂降净庭；赐臣无畏，身魂安宁；除臣死籍，注臣长生；所求皆得，所作皆成；上感帝王，下感人情；众人钦爱，飞升紫庭，降临醮席。稽首再拜，次对，谨请上闻：<br />
　　七元真君，真人玄冥，降臣净庭，响臣微醮；知臣丹诚，愿升仙都；太阴无名，役使万神，六甲六丁，上感。<br />
　　天心，下救苍生，降临醮席。稽首再拜，次对，谨请上闻：<br />
　　七元真君，丹元北极，降臣净域，削臣死名，乞臣道力，寿齐三光，福庆万亿，神人卫身，玉女下直，降临醮席。稽首再拜，次对，谨请上闻：<br />
　　七元真君，天关大神，照耀臣身，愿臣长生，得为帝宾；颜如日月，四时长春；下界垢秽，速登上真；左盼郁仪，右携结璘；玉童为使，玉女为亲，降临醮席。稽首再拜，次对斗口，谨请上闻：<br />
　　尊帝二星，北极之灵，人不曾见，见即长生；注臣飞仙，勾臣死名；福庆无穷，与天齐倾；速超仙都，游行上清，降临醮席。稽首再拜，次对，谨请上闻：<br />
　　辅弼真君，一隐一显，至真至神，佐相北极，环绕紫晨；愿施道力，成臣道因；上扶天意，下度迷津，降临醮席。稽首再拜，次对西坐，谨请上闻：<br />
　　上台虚精，中台六淳，下台曲生；小臣沥恳，再拜奉迎，臣具薄礼，臣意不轻，尽心竭力，知臣丹诚；除臣死籍，注臣长生；位在高迁，列官天庭；心意开廓，耳目聪明，三魂永久，<br />
　　七魄不倾，上朝金阙，下谒玉京，乘驾云龙，位作仙卿，降临醮席。稽首再拜，都毕，退后，任真飨食。如有心告临时，启闻了，宣读单状，皆不可高声，及杂人知见。其天地水三官，设三位于斗杓之下，其土地直日二分，预烧钱供养，使关奏却秽矣。<br />
　　祭文：<br />
　　维某年、某月、某日、某时，具州里衔次，敢昭告于<br />
　　上天神后，北极灵殿，七元真君（事意撰文）。谨奏此章，冒犯北极，轻黩明神，倍深战栗之至，谨奏。又朝夕朝礼，亦心念之，咒曰：<br />
　　谨请上闻：<br />
　　七元真君，阳明阴精，真人玄冥，丹元北极，天关之灵，去臣死籍，注臣长生，所求皆得，所作皆成，众人钦爱，飞升紫庭。次念，谨请上闻：<br />
　　尊帝二星，北极之灵，愿臣早见，见即长生，福庆无穷，与天齐年。次念，谨请上闻：<br />
　　三台至诚，虚精六淳，曲生之名，愿臣高迁，列官天庭，心意开爽，耳目聪明，三魂永久，七魄不倾。又北斗延生神咒念之，安神延寿，北斗七元，七灵玉名，贪狼巨门，保臣长生，禄存文曲，护臣生魂，廉贞武曲，卫臣生门，破军辅弼，保臣长生，除却灾厄，绝去邪精，落下死籍，注上生名，脱免三灾，技散九横，至真摄鬼，群魔摧倾，学道修真，愿臣早成，七元守卫，身飞紫庭。凡未下床，及临眠时，存礼安神度厄之咒，皆默念一遍，方下足及卧，咒曰：<br />
　　贪狼之讳，阳明之星，玉皇尊福，亿万众兵，来扶我身；巨门之讳，阴精之星；禄存真人，文曲玄冥；廉贞丹元，武曲之讳；北极之星，破军之讳；天关之星，七星尊神；千千万万，<br />

                    <br>
                        　　在吾左右；左有青龙名孟章，右有白虎名监兵，前有朱雀名陵光，后有玄武名执明；建节持幢，负背锺鼓，在吾前后，左右周匝，数千万重，急急如律令！<br />
　　此法王侯行之，夷夏率服，民人富昌，长生久视，与天同光。道人修之上升，世人行之延寿。秘密而保，勿轻易之。<br />
　　《北帝七元真形图》，带佩之大集福庆。北斗第一阳明星君北斗第二阴精星君北斗第三真人星君北斗第四玄冥星君北斗第五丹元星君北斗第六北极星君北斗第七天关星君<br />
　　◎七童卧斗法<br />
　　凡上学之士，服日月之道，当修七曜之妙法。每以人定之后，当于别室，烧香，北首而卧，安身定神，弃绝异念，专心在灵，叩齿二十四通，存思七星焕明北方，己身卧于七星斗中华盖之下，七曜之光，流焕紫景之外，冠覆于己身。在紫景之上七曜之中，内外郁冥，都无所见。良久，豁除七曜之光，化为七童，若在一星之上。第一童子讳枢明，第二童子讳曜灵，第三童子讳北元，第四童子讳宝精，第五童子讳丹婴，第六童子讳灵清，第七童子讳紫映。七童子吐七宝之光，以哺饴兆身。枢明童子吐紫景之光，曜灵童子吐琉璃之光，宝精童子吐白银之光，丹婴童子吐玉精之光，灵清童子吐宝珠之光，紫映童子吐珊瑚之光。七宝之光同入兆身，便引气四十九咽，止，微咒曰：<br />
　　金精凝化，结元七灵，紫曜焕落，朱景洞明；华盖徘徊，<br />
　　轮转寒庭，宝光耀耀，七耀缠婴，玄晖吐兰，芳芝流盈；夕寝灵馆，朝登玉清；璇玑运路，紫景翼形，宴辔云轮，策御飞軿，游盼八极，三道合并。咽液七过，止，起以粟米之粉粉身，令匝而卧。如此七年，身生七宝之光，头有紫景华盖，怕冠兆形，得使通灵，玉女七人，降致灵飞云玄舆来迎兆身，上升北辰。此道秘妙，上真所修，不行下世。若有刻简玄名于未生之前，记青录玉文之人，当得此道。得者克成上仙，为万仙之师宗也。轻泄失明形残，七祖充责刀山，食火三涂，万劫不原。学士明慎四极之旨，深宝之焉。此七童子即七宝之内精，化为七曜之上真。知其名则不死，修其法则神仙，泄其讳则失明，晨夕存念，则怕卫兆身。若有灾厄困急之中，叩齿七通，呼七童之名，灾即自消。此道止可独知而已，怀抱珠玉，岂可放于垢尘也。明哲秘之。<br />
　　◎太上招五辰于洞房飞仙秘道<br />
　　夜半清静，坐卧任意。安体静心，慢气调神，临目内视（此法夕夕为之，坐则各向其方，卧则首向所在，其星光芒焕耀，乃忽然飞来入在头位）。存西方太白星（白色七光芒见在天，如今所望，既至目前，渐合小圆，径七分，仍入其阙，光芒满方寸之中，余星仿此）。在玉珰紫阙（在两眉上，直入一寸仍辟方一寸是，夹明堂两边。阳日在左眉上，阴日在右眉上）。次存北方辰星（苍色五芒）在天中帝乡玄宫（从鼻直上，来至发际五分，直入方一寸是。对天庭宫之上下，去眉二寸，星径五分也）。次存东方岁星（青色九芒）在洞阙朱台（在两眉后<br />
　　一寸，直入一寸，方一寸，接六合府下角，阴日在左，阴日在右，星径九分）。次存南方荧惑星（赤色三芒）在玉阙华房（在两眉间五分，直入方五分，阳日在左，阴日在右，星径三分）。次存中央镇星（黄色四芒，稍向西南，先仰视如见其星，乃平首存之）在金匮黄室长谷（在鼻人中中央直入二分，其星半出外，如缀悬于上。星径四分）。存思都讫，仿佛令星处其位，当觉使五星出光芒，放五色烟贯我一身，洞彻内外，体中如有熏熏星精来入也。乃叩齿五通，咽液二十五过，讫（星各五咽，存其液，依五星色各入其藏，仍依所存次第为之也），微祝曰：<br />
　　高元紫阙，中有五神，宝曜敷晖，放光冲门；精化积生，变为老人；首巾素冠，绿帔绛裙，右带流铃，左佩虎真，手把天纲，散绛飞辰，足蹑华盖，吐芒炼身；三景保守，令我得真；养魂制魄，乘飚飞仙（欲有祝愿，在意祝后续言之。凝思良久）。毕，又咽液三过，叩齿三通。常行此十五年，五老来迎，一合俱升紫虚。行之勿令不常也，存之勿令不精也。行之者忌履秽，禁杂处，常熏香，数沐浴。违之者凋败，顺之者飞仙。<br />
　　◎升斗法<br />
　　常以八节日夜半时，入室正坐，接手定气，闭目内视（亦北向）。乃存一身，冉冉起上飞升北斗魁中（先存天上北斗九星，依时所加之辰，我忽上入魁中，背真人星坐）。良久为之，如觉我形已在斗中也。极念为之，当觉体中热，是真气合德（存斗星紫光灌浃我身，映照内外）。又存九精三大神名字、服色（但心存名字。上元大神名奇细，字灵刚，着紫晨冠，凤羽<br />
　　紫帔，虎锦丹裳。左带玉佩，右腰金珰，两手握流金火铃，不用呼之。中元大神名旋度，字素康。项负圆光，扶晨冠，绛羽华帔，龙带虎裳。下元大神名抗萌，字流郁。着扶华绿冠，黄凤羽帔，龙衣虎带，佩流金火铃，手把日芒。天斗之神则宜形大，使各长二尺许，我亦同之。恍惚令不复觉有今我床上之质，乃佳）。三神与我对坐。（令背元星坐。上元君左，以次右列之）。我心拜之（各一再拜）。精想仿佛，遗形眇眇，将令恍惚也（存三大神同问我何不速来？稽首答曰，畏六天三官众魔之故。三神共怒，振铃吐气，焕激八方）。又存思忽然斗中玉妃，吐紫烟入我心中（良久，忽见一女子，状如婴儿，在三神前向我坐，衣服如祝中所言。紫烟直去心中，乃心呼曰）。斗中九精阴灵玉清上妃，名密华，字邻倩。乃咽液八十过，叩齿九通，举左手以抚心，微祝曰：<br />
　　太上丹灵，玄光飚焕，九纬启璇，晖气澄散，紫晨幽烛，七曜蔚粲，二景奏明，阴阳以判，四度运昌，云津回灌，八节启气，上升九元，据斗攀纲，奉见三神，问我稽留，何不升仙？我则稽首，畏鬼以前，帝乃赫庄，口衔日根；左破六天，右蹶酆山；流铃上焕，魔首碎分，逐我七魄，强我三魂；藏斗内晖，九精在心；紫霞洞映，飞光万寻；和魂制魄，六胎修炼，精感变跃，玉妃忽见；坐当我心，俯视仰盻；其名密华，厥字邻倩；吐纳朱气，和平百关；身服锦帔，凤光鸾裙；腰带虎箓，龙章玉文；手执月华，头巾紫冠；腾跃太霄，驾景盖云；书名太素，我得飞仙；起浮崆峒，垂琼太元；上造朱房，役使万神；纪分二度，还反婴颜；北帝激电，南帝火陈；东仓启烛，赫赫雷震；西流双抃，鸣音唱钧；四举起跃，荐我玉真；遂乘八景，遨宴九烟。毕（接手如初）咽液三十过，叩齿九通，又祝如前（又摄而祝）。毕，起向西北再拜，毕，开目。行之四十<br />
　　年，太上迎以琼轮，超虚蹑空，升登上清，列为真人，反形婴颜，众神侍轩。<br />
　　◎卧斗<br />
　　凡暮卧先存斗九星在所卧席上（身于床前北向立，两手抚心，闭气瞑目，存天上北斗并帝尊九星，依当时所加之位，乃见冉冉来下至席，列如图。令天关依月建斗形，长九尺，广六尺，乃烧香于真星之外。若时朔日之夕，即并存晨盖之星俱下，亦列位如图。乃从魁下转至斗口，于尊星外入魁中，正偃卧闭目，存思其星作圆光之象，星紫色，纲赤色，连绕其星，如步图之者耳）。令我头首九极，使真气入于泥丸（令真星正当顶上，存真气紫光通身，入泥丸宫，并溢出混头脑之内，光映洞彻）。足蹑尊星，心念飞仙（小屈左足以蹑之）。令太微制我三魂（尊星中有太微玉帝，请乞制之。心念我得飞仙，魂在三宫中）。足蹑帝星，心念飞仙，（申右足以蹑之）。令高上拘我七魄（帝星中高上玉皇，请乞拘之，心念得飞仙，拘魄在脐命门中）。左手把北台（曲仰左手小举之，把元星下纲，使星形在虎口上。）右手执璇根，（直抵覆右手执纽星纲，使星在虎口上）。阴祝星名（安身如法，讫，乃瞑目闭气，次以存咒九星名）。<br />
　　第一太星精名玄枢。愿（某名有两字者具称之，馀某仿此）飞仙，乘虚驾浮（存星在左右足指前，小远之）。<br />
　　第二元星精名北牵上真。愿某飞仙，游行洞牵（存星右手把之）。<br />
　　第三真星精名九极上真，愿某飞仙，得治三玄（存星在头顶上）。<br />
　　第四纽星精名璇根。愿某玉名，列为飞仙（存星右手执之，令成魁形）。<br />
　　第五纲星精名天平，愿某飞仙，登行上清（次纽星右）。<br />
　　第六纪星精名命机。愿某飞仙，名书太微（次纲星右）。<br />
　　第七关星精名玄阳。愿某飞仙，得使玉童（次纪星右，令成斗形，悉使在卧席上也）。<br />
　　第八帝星精名高上玉皇。愿某飞仙，得登后圣之堂（存星在魁中，纲连纽星，令对右足心）。<br />
　　第九尊星精名太微帝君，愿某飞仙，得入丹阙玉房（更都存九星，一时俱见）。乃叩齿三七通，咽液三七过，阴祝曰：<br />
　　九星太精，北极真君，益我胎精，强我三魂；左引日华，右拘月津；辰中黄景，元虚黄真；使我飞仙，上登紫晨。神虎玉符，常守生门；万邪伏法，受形斗君（存洞房）。所存所祝都毕，良久，乃存斗星之精，忽然入洞房中（存席上九君并纲一时，分精作促小之形，从气户却入洞房中，偃魄向上，以杓指前，是即席上、头中雨处俱有也。洞房魁中左有黄老君魂，玉色，黄绣衣；右有己魄，是第二魂胎光，其形服如我，与黄老对坐，中有泥丸赤子帝君，亦绣衣，向外坐）。光照一身，洞彻五内，三关百节，皆令赤赫，然后阴祝曰：<br />
　　洞房元精，赤子太尊，斗光华盖，来照泥丸；宝炼骨血，拘魄制魂，使某飞仙，乘云登辰；上朝玉帝，太一元君。都毕（乃闭目息念，忘形安眠）。青童君曰（卧北斗阴精，致仙使灵，洞房致北斗阳精，使五脏自生，遂得乘景游行上清）：<br />
　　月朔存华辰紫盖，唯月朔一日一存（此夕所存辰盖，止存席上，不分精入洞房也。先存九星竟，即存辰盖，次祝九星名，<br />
　　以至于毕也）。平旦欲起，常密叩齿二七通，咽液二七过（服久或有反侧，令欲起，当更正安手足，存九星如法。乃叩咽祝之）。阴祝曰：<br />
　　天元上斗，中有七童，上清紫精，在兆身中；华辰紫盖，太素玄宫；后圣灵气，下入洞房；使我飞仙，得太极金堂（祝毕，存九星然无象，朔夕辰盖亦然。所云平旦起者，谓专行此事，夜中更无他务耳。若夜中须起行诸事，亦宜祝而乃起。若更卧者，能重存为佳，不止一卧一起一祝耳）。行此十八年，必色反婴颜，一旦有星之精变成九老之公，并俱来下，迎兆身，白日登晨。<br />
　　◎存二十四星法<br />
　　常以月朔之夕，生气之时，安卧闭目，向上，心存二十四星，星大一寸，如连结之状。又存一星之中辄有一人，合二十四人。人皆如小儿始生之状，无衣服也。于是二十四星直从天上虚空中来下，回绕一身三匝，三匝毕，以次咽入口，凡作二十四咽。咽时辄觉吞一星也。觉从口内径至脐中，脐中名曰受命之宫也。又觉星光照一腹内，洞彻五脏。又存星光化为二十四真人，并吐黄气如烟，以布满腹中，郁郁然洞彻内外也。良久，微咒曰：<br />
　　二十四真人，回入黄庭，口吐黄气，二十四星，灌我命门；百神受灵，使我骨强，魂魄安宁。五藏受符，天地相倾。毕，名曰真气入守命门，以辟灾祸百鬼之疾，令人长生不死。<br />
　　◎奔辰飞登五星法<br />
　　后圣李君奉受《八素真经奔辰隐书》，施行其法，乃致太微天帝下迎，五星同舆，乘玄华三素，北登玉清，受书为上清金阙帝君。<br />
　　○飞登木星之道<br />
　　岁星员镜，木精玄朗东阳之陔。星中有九门，门中出九锋芒，锋芒光垂九百万丈。一门辄有一青帝备门，奉卫于中央青皇真君。在中央有始阳上真青皇道君，讳澄澜，字清凝。夫人讳宝容，字飞云。治在未星之内，镇守九门，运青光流锋以照上下之真。欲飞登之法，常思见岁星，当正心视星，以右手拊心而礼之，左手掩两目，乃九闭炁，又叩齿二十七通，咽液九过，使目闭于手下，心呼岁星中真皇之君、君夫人名讳字三过毕，曰：愿得与始阳青皇真君、君夫人，共乘八景碧舆，上登太上宫。言毕，乃暝闭目于手下，向星微咒曰：<br />
　　天光交和，精流东方，仰望九门，飞霞散锋；始阳碧台，中有青皇；青牙垂晖，映照九方；郁粲夫人，字曰飞云，齐服灵锦，虎帔虎裙。腰带凤符，首巾华冠，出无入虚，遨游太元，前策青帝，后从千神，来见迎接，得为飞真。上登玉清，高上之房。<br />
　　咒毕，去手，瞑目对星，服星之光二十七吞，存视星九芒，使尽来入喉中也。都毕，又叩齿三通。常行之十四年，木星中<br />
　　青皇大君奏闻高上玉清宫，刻太微蕊简，定名玉书，位为上清上飞真人。木星有九门，门内有九青帝。其一帝辄备一门，以奉承于中央青皇上真大君也。青皇者，东方之上真，始精之尊神也。出入玉清，与高上为友也。其门内青帝或号青灵之公，或号青真，或号青精，或号青帝君，并受事于中央青皇也。行八素之秘道者，则致青皇来降已；行五灵之外法者，则致青神来授书。是故道有深浅，致有尊卑。天无星之时，天阴之夕，可于寝室中向东存修而咒也。天道微妙，玄纲毫分，不必对星而行之也。有星时可出庭中，坐立适意。所谓上真之道，登东辰之法，不传地仙辈也。<br />
　　○飞登火星之道<br />
　　火星玄镜，丹精映观南轩。星有三门，门中出三锋芒，锋芒光垂三百万丈。一门内辄有一赤帝备门，奉卫于南真上皇真君。星中央有丹火朱阳赤皇上真道君，讳维渟，字散融。夫人讳华瓶，字玄罗。治在火星内，镇守三门，运赤光飞云，以覆天下之真人也。欲飞登之法，思见荧惑星，正心视星，以左手拊心而礼之，右手掩口，乃三闭气，又叩齿二十七通，咽液九通，暝闭两目，心呼荧惑真皇君、荧惑夫人讳字三过，毕，曰：愿得与丹火赤皇君、君夫人共乘八景丹舆，上登玉清宫。毕，乃向星微咒曰：<br />

                    <br>
                        　　玄象流映，丹光南冥；仰望三门，朱云绛城；中有丹皇，名曰维渟；夫人内照，是为华瓶；齐服云霜，凤华龙铃，腰带虎书，首巾飞青；出无入玄，遨翔五城；前导赤帝，后从六丁；来见招延，得真之名，上登玄虚，金书玉清。<br />
　　咒毕，去手勿复掩口，故暝目视星，服星之光二十七吞。<br />
　　存令星三芒尽来入喉中。都毕，又叩齿三通。常行之十四年，荧惑星中赤皇上真道君奏闻三元上皇，帝刻玄圃琼简，定名金书，位为上清上飞真人。荧惑星有三门，门内有三赤帝。其一帝辄备一门，以奉属于中央赤皇君也。赤皇者，南方之上真，丹官之贵神。出入玉清，与三元上皇为友也。其星中赤帝君者，或号赤灵之公，或号赤神，或号赤精，或号赤帝，并受事于中央赤皇上真大君也。行八素之隐书，则致赤皇来降已；行五灵之外法，则致赤神来授书。是以道有隐外，文有秘显，尔乃招真有尊卑之差，求神有上下之序。若无星之时，天阴之夕，可于寝室南向存之。有星，可出中庭，坐立任意。此所谓奔南辰之法，不传地仙，传之犯泄漏之罪。地仙自复有《八素经》，论服王炁吐纳之道也。又有《九素经》，论召鬼使精行厨、检魂魄之事。止陆行名山，长生不死而已。《八素经》后有《天钧上曲阳歌九章》，《九素经》后有《凤吹龙啸阴歌八章》，此是地仙之秘书也。今所谓太上奔辰八素，行上清之道，非地仙之八素也。地仙之啸歌，以待上清之行游耳。<br />
　　○飞登金星之道<br />
　　太白星员镜，金精焕耀西辰。太白星中有七门，门中出七锋芒，锋芒光垂七百万丈。一门内各有一白帝，凡有七白帝备门，奉卫于西真上皇道君。星中央有太素少阳白帝上真道君，讳寥凌，字振寻。夫人讳飚英，字灵恩。治在金星之内，镇守七门，运白光飞精，以映上元真人。欲飞登之法，思见太白星，当正心视星，以右手拊心而礼之，左手掩两鼻孔，乃七闭气，又叩齿二十七通，咽液九过，瞑闭两目，心存太白真皇君、君夫人讳字三通毕，曰：愿得与太素少阳君、君夫人共乘八景素<br />
　　辇，上登玉清宫。毕，又向星微咒曰：<br />
　　七炁艳飞，光照西方；仰望七门，灵阙激锋；素晖烛映，德标金宗，中有少阳，号曰白皇；夫人灵恩，治在玉房；齐服皓锦，流铃虎章，首巾扶晨，腰佩金珰；出空入虚，游步玉刚；前导白帝，后从六庚；来下见迎，北登墉宫；名书上清，得为真公。<br />
　　咒毕，去手勿得掩鼻，故瞑两目视星，服星之光芒二十七吞。存令七芒尽来入喉中，都毕，又叩齿三通。常行之十四年，太白星中少阳白皇上真道君奏闻太帝玉皇宫，刻上清金阙，定名玉简，位为上清左真公，以综太极。太白星有七门，门内有七白帝。其一帝辄备一门，以奉属于中央白皇道君也。白皇者，西方之上真，太素之尊皇，出入玄清，与皇初道君为友也。其门内白帝君，或号白灵之公，或号白神，或号白精，或号白帝之君，并受事于中央白皇上真大君也。行八素之秘妙，则致白皇来降己；行五灵之外道，则致白神来授书。尊卑玄盼，故道有渊阶矣。若无星之时，天阴之夕，皆于室中寝处，西向存之。有星可出庭中，坐立任意。若静斋道士，亦可通于室中，存五星之真，方面而并修之也。皆上真之道，奔西辰之法，不传地仙。一夕服五星，令常周遍。春服星光，以东方为始；夏服星光，以南方为始；随王月以王星为先口诀也。星行不必在方面，亦随星所在向而修行口诀也。行事时，不欲令人见其所为，当隐辟而为之也。此是太上之隐道，所谓隐书者也。隐而复隐，犹恐鬼神窃看其篇题，何可令世之臭骸轻传授者，闻此摽迹乎？不可以盲瞽愚人殊无所知，而令见其道也。凡人身中亦有七神。七神见之亦为泄漏，不可不深慎也。修隐书之道，而发泄隐书之名目者，既当受考三官，又适足以作祸也。每欲省按，皆先屏左右人及鸡犬之生物，烧香再拜，乃视之也。<br />
　　○飞登水星之道<br />
　　辰星员镜，水精洞映北冥。辰星中有五门，门中出五锋芒，锋芒光垂五百万丈。一门各有一黑帝，凡五黑帝，并备一门，奉卫于北真上皇。星中央有太玄阴元黑皇道君，讳启耽，字精源。夫人讳玄华，字龙娥。治在水星之内，镇守五门之中，运玄光流明之炁，以朗耀北元之庭当为真人者。欲飞登之法，思见水星，正心视星，以两手拊心。拊心毕，举两手以掩两耳，乃五闭炁，又叩齿二十七通，咽液九过，瞑闭两目，心呼辰星真皇道君、君夫人名字三过毕，曰：愿得与阴元黑皇道君、君夫人共乘八景苍舆，上登上清上元宫。毕，又向星微咒曰：<br />
　　五炁玄飞，光流北方；仰望五门，苍阙郁繁；激芒达观，灵映景云，中有黑皇，厥字精源；龙娥纷蔼，俱理玄关；齐服苍帔，紫锦飞裙，腰佩虎符，首巾莲冠；出凌九虚，入响玉津；前导黑帝，后从六壬；来下见迎，上登紫房，名书太上，得为玉真。<br />
　　咒毕，去手勿复掩耳，故临目视星，服星之光芒二十七过。存令五芒尽来入喉中，都毕，又三叩齿。常行之十四年，辰星中太玄上皇真君奏闻高上宫，刻琳房玉札，定玉清紫文，位为上清真公。辰星有五门，门内有五黑帝。其一帝辄备一门，以奉属于中央玄皇君也。玄皇者，北方之上真，太玄之尊君，出入上虚，与紫精道君为友也。其备门黑帝，或号为黑灵之公，或号黑神，或号为黑精，或号为黑帝君，并受事于中央太玄黑真上皇君。行八素之隐道，则致北皇来降己；行五灵之外法，则致黑帝君来授书。尊卑差序，故道有隐显焉。若天阴之夕，及无星见之时，可于室中寝处，常修之。此高上之秘道，奔登北辰之上法也。非地仙陆行所得闻者也。玉清、上清、太极太<br />
　　清、九宫，并各有官寮，公卿大夫侯伯，署置如一，更相管统，奉属于上皇。宫阙、次第等类相似，但道品有尊贵，德业有升降。<br />
　　○飞登土星之道<br />
　　镇星员镜，土精镇荫黄道。镇星中有四门，门中出四锋芒，锋芒光垂四百万丈。一门各有一黄帝，凡四黄帝备门，奉卫于镇星黄真君也。星中央有中黄真皇道君，讳藏睦，字贶延。夫人讳空瑶，字非贤。治在镇星之内，镇鉴四门，运黄裳流炁，朗映中元，照盼学真者。欲飞登之法，思见镇星，正心视星，以两手拊心。拊心毕，举左手以掩洞房上，乃四闭炁，又叩齿二十七通，咽液九过，暝闭两目，心呼镇星真皇君、君夫人讳字三过毕，曰：愿得与中央太皇道君，君夫人共乘八景黄舆，上登上清宫。毕，又向星微咒曰：<br />
　　四炁徘徊，合注中元；仰望九极，傍观四门；黄台紫房，垂锋射芒，灵光郁散，天华落盆；中有黄皇，厥字贶延，夫人潜德，是为非贤；理和命炁，导玄灌元；齐服黄裳，龙锦虎裙；腰佩金符，首巾紫冠；出凌玄空，展光金门；前导黄帝，六已卫轩；来下见迎，上登天关；金书太上，琅简刻名；飞行太空，得为玉卿。<br />
　　咒毕，去手勿复掩洞房上而瞑两目，服星之光二十七遍。存令四芒尽来入喉中，都毕，又三叩齿。常行之十四年，镇星中黄上真皇奏闻太上宫，刻霄台碧简，定九玄丹文，位为上清真公，下友四极上真人。镇星中有四门，门内有四黄帝。其一帝辄备一门，以奉属于中央黄真皇君也。中央黄真上皇者，中极之高尊，出入太微，与皇初道君为友也。或号曰黄灵之公，<br />
　　或号曰黄神，或号黄精，或号黄帝君，并受事于中黄上真之君也。行八素之秘道，则致黄真道君来迎已；行五灵之外法，则致黄帝来授书矣。天阴无星之时，皆于寝室施行，同存五方也。真人云在室内存星，亦不异于见星也。勿谓不见星而当废之也。此太上之隐道，登辰之秘法矣。<br />
　　吞服星光芒时，当悉存星真上皇、皇夫人乘光中来下入口，咽之，瞑目，仿佛如有其形也。此李君口诀。耽修太上隐法、招存五星之上皇者，五年之内，仿佛形见；七年都见，与之周行；十四年，五星一合来下，共乘玄华之舆，三素紫云，前导五帝，后从万真，五星携之共载，白日登辰，上朝玉清，受书为上清上真矣。<br />
　　卷二十六十洲三岛部<br />
　　◎十洲（并序）──东方朔集<br />
　　汉武帝既闻王母说八方巨海之中有祖洲、瀛洲、玄洲、炎洲、长洲、元洲、流洲、生洲、凤麟洲、聚窟洲等十洲，并是人迹所希绝处。又始知东方朔非世常人，是以延之曲室，而亲问十洲所在方物之名，故书记之。方朔云：臣学仙者耳，非得道之人。以国家盛美，特招延儒墨于文纲之内，抑绝俗之道，摈虚诡之迹，臣故韬隐逸而赴王庭，藏养生而侍朱阙矣。亦由尊上好道，且复欲徜徉威仪也。曾随师之主履行，比至朱陵扶桑之阙，溽海冥液之丘；纯阳之陵，始青之下，月宫之间；内游七丘，中旋十洲；践赤县而遨五岳，行陂泽而息名山。臣自少及今，周流六天，涉历八极于是矣。未若陵灵之子，听真之官，上下九天，洞视百方；北极钩陈而并华盖，南翔太丹而栖火夏；东之通阳之霞，西薄寒穴之野；日月所不逮，星汉所不与；其上无复物，其下无复底。臣之所识，如愧不足以酬广矣。<br />
　　○祖洲<br />
　　祖洲近在东海之中，地方五百里，去西岸七万里。上有不<br />
　　死之草，草形如菰苗，长三四尺。人死者以草覆之，皆当时活也。服之令人长生。昔秦始皇苑中多枉死者，横道有鸟如乌状，衔此草覆死人面，当起坐而自活也。有司闻奏，始皇遣使者赍草以问北郭鬼谷先生。鬼谷先生云：臣尝闻东海祖洲上有不死之草，生琼田内，或名为养神芝，其叶似菰苗，丛生，一株可活一人。始皇于是慨然言曰：可采得之不？乃使使者徐福，发童男童女各三百人，率载楼船等入海寻祖洲，遂不返。福，道士也，字君房，后亦得道。<br />
　　○瀛洲<br />
　　瀛洲在东大海中，地方四千里，大抵是对会稽郡，去西岸七十万里，上生神芝仙草，又有玉石，高且千丈，出泉如酒味，名之为玉醴泉，饮之数升辄醉，令人长生。洲上多仙家，风俗似吴中，山川如中国也。<br />
　　○玄洲<br />
　　玄洲在北海之中戍亥之地，地方七千二百里，去南岸三十六万里。有太玄都，仙伯真公所治。多丘山，又有风。山多风，气响雷电。对天西北门，上多太玄仙官，仙官宫室各异。饶金石紫芝，又是三天所治之处。<br />
　　○炎洲<br />
　　炎洲在南海中，地方二千里，去北岸九万里。上有风生兽，似豹，青色，大如狸。张网取之，积薪数车以烧之，薪尽而兽<br />
　　不燃，灰中而立，毛亦不焦。斫刺不入，打之如皮囊，即以铁追锻其头数千下乃死，而张口向风，须臾复活，以石上菖蒲塞其鼻即死。取其脑和菊花服之，尽十斤得寿五百年。又有火林山，山中有火光兽，大如鼠，毛长三四寸，或赤或白。山可三百里许，晦夜尝见此山林，乃是此兽光照，状如火光相似。取其兽毛以缉为布，时人号为火浣布也。国人衣服之，若有垢污，以灰汁浣之，终不洁净。唯以火烧两食久，振摆之，其垢自落，洁白如雪。亦多仙家居处。<br />
　　○长洲<br />
　　长洲一名青丘，在南海辰巳之地。地方五千里，去岸二十万里。上饶山川，又多大树。树乃有二千围者。一洲之上，专是林木，故一名青丘。天有仙草灵药，甘液玉英，又有风山，山恒震声。有紫府宫，天真仙女游于此地。<br />
　　○元洲<br />
　　元洲在北海中，地方三千里，去南岸十万里。上有五芝玄涧，涧水如蜜浆，饮之长生，与天地相毕。服此五芝，亦得长生不死。上多仙家。<br />
　　○流洲<br />
　　流洲在西海中，地方三千里，去东岸十九万里。上多山川积石，名为昆吾。冶其石成铁作剑，光明洞照，如水精状，割玉如泥。亦多仙家。<br />
　　○生洲<br />
　　生洲在东海丑寅之间，接蓬莱七十万里，地方二千五百里，去西岸二十三万里。上有仙家数万。天气安和，芝草常生，地无寒暑，安养万物。亦多山川、仙草、众芝。一洲之水，味如饴酪。至良洲者也。<br />
　　○凤麟洲<br />
　　凤麟洲在西海之中，地方一千五百里。洲四面弱水绕之，鸿毛不浮，不可越也。洲上多凤麟数万，各各为群。又有山川池泽及神药百种，亦多仙家。煮凤喙及麟角合煎作胶，名之为续弦胶，或名连金泥。此胶能续弓弩已断之弦，连刀剑断折之金，更以胶连续之处，使力士掣之，他处乃断，所续之际终无所损也。天汉三年，帝幸北海祠耽山。四月西国王使至，献灵胶四两及吉光毛裘。武帝受以付外库，不知胶、裘二物之妙用也。以为西国虽远，而上贡者不奇，稽留使者未遣。久之，武帝幸华林园，射虎而弩弦断，使者从驾，又上胶一分，使口濡以续弩弦。帝惊曰，异物也。乃使武士数人，共对掣引，终日不脱，如未续时。其胶色青如碧玉，吉光毛裘黄色，盖神马之类也。裘入水数日不濡，入火不焦。帝于是乃悟，厚谢使者而遣去。又益思方朔之远见。周穆王时，西胡献昆吾刀及夜光常满杯。刀长一尺，杯受三升。刀切玉如切泥，杯是白玉之精，光明照夜。冥夕出杯于中庭以向天，比明而水以满杯中，汁甘而香美，斯实灵人之器。秦始至时，西胡献切玉刀，无复常满杯耳。如此胶之所出，从凤麟洲来；剑之所出，从流洲来，并<br />
　　是西海中所有也。<br />
　　○聚窟洲（沧海岛附）<br />
　　聚窟洲在西海中申未地，地方三千里，北接昆仑二十六万里，去东岸二十四万里。上多神仙灵官，宫第比门，不可胜数。及有狮子、辟邪、凿齿、天鹿、长牙铜头铁额之兽。洲上有大山，形似人鸟之象，因名之为人鸟山。山专多大树，与枫木相类，而林芳叶香，闻数百里。此为反魂树，亦能自作声，如群牛吼，闻之者皆心振神骇。伐其木根，置于玉釜中煮取汁，更微火煎如黑饧状，令可丸之，名曰惊精香，或名之为振灵丸，或名之为返生香，或名之为振檀香，或名之为人鸟精，或名之为却死香。一种六名，斯灵物也。香气闻数百里。死者在地闻香气，乃却活，不复亡也。以香熏死人，更加神验。如此之后延和三年，武帝幸安定。西胡月支国王遣使献香四两，大如雀卵，黑如桑椹。帝以其非中国所有，以付外库。又献猛兽一头，形如五六十日犬子，大似狸而色黄，命国使以呈帝，帝见使者抱之，其以羸细秃悴，怪其贡之非也。问使者：此小物可弄，何谓猛兽？使者对曰：夫威加于百禽者，不必计之以大小。是以神麟故为巨象之王，鸾凤必为大鹏之宗，百足之虫制于珣，亦不在于巨细也。臣国去此三十万里。国有常占东风入律，百旬不休青云干吕，连月不散者，当知中国将有好道之君。我王固将贱儒墨而贵道德，薄金玉而厚灵物也。故搜奇蕴贡神香，步天林而请猛兽，乘毳车而济弱渊，策骥足以度飞沙。契阔途遥，辛苦蹊路于今，已十三年矣。香神起妖残之死疾，猛兽却百邪之魅鬼。夫此二物，实是养生之要，助政平化。岂图陛下反不知真乎？是臣国占风之谬矣！今日仰鉴天姿，亦乃非有道<br />

                    <br>
                        　　之君也。眼多视则淫色，口多言则犯难，身多动则淫贼，心多饰则奢侈。未有用此四者而成天下之治也。武帝忿然不平，又问使者：猛兽何方而伏百禽？食啖何物？膂力何比？其所生何乡耶？使者曰：猛兽所出，或出昆仑，或生玄圃，或生聚窟，或生天露，其寿不赀，食气饮露，解人言语，仁惠忠恕，当其仁也；爱护蠢动，不犯虎豹以下，当其威也；一声叫发，千人伏息，牛马恐骇，惊断絙系，武士奄忽，失其势力，当其神也；立兴风云，吐嗽雨露，百邪迸走，蛟龙腾蛇，附处于太上之厩，役御狮子，名曰猛兽。盖神化无常，能为大禽之宗主，乃玃天之元王，辟邪之长兽者也。灵香即虽少，斯更生之神物也。疫病灾死者，将能起之，乃闻香气者即活也。芳又特甚，故难歇也。于是帝使使者令猛兽发声试听之。使者乃指兽，命发一声。兽舐唇良久，忽叫如天大雷声霹雳，又两目頠磹交光，精气冲天，良久方止。帝登时颠蹶，掩耳振动，不能自止。时卫者武士虎贲，俱失仗伏地，诸内外牛马犬豕之属，皆绝绊离系，惊骇放荡，久许而定。帝忌之，因以此兽付上林苑，令虎食之。于是虎闻兽来，乃相屈聚积，如死虎伏。兽入苑，径上虎头溺虎口，去十步已来，顾视虎，虎辄闭目。帝恨使者言不逊，欲收之。明日，失使者及猛兽所在。遣四出寻讨，不知所止。到后元封元年，长安城内病者数千百，亡者太半。帝试取月支神香烧之于城内，共死未三日者皆活，芳气经三月不歇。于是信知其神物也。乃更秘录者，复一旦又失之，检函封印如初，无复香也。帝逾懊恨不礼待于使者，益贵方朔之遗语。自愧求李少君之不勤，惭卫叔卿之复去。向使厚待使者，必有所益也。<br />
　　沧海岛在北海中，地方三千里，海四面绕岛，各五千里。水皆沧色，仙人谓之沧海者也。岛上专是大山积石，有名石象，八石：石脑、石桂英、流月、黄子、石胆之辈百馀种，皆生于<br />
　　岛，服之神仙。外别有圆海绕山，圆水色正黑，谓之溟海。无风而洪波百丈，不可得往。上有九老丈人九天真王，盖太上真人之所居，唯飞仙能到其处耳。<br />
　　◎三岛<br />
　　○昆仑<br />
　　昆仑，一号曰昆仑。在西海戍地，北海之亥地。地方一万里，去岸十三万里。又有弱水周回绕匝。山东南接积石圃，西北接北户之室，东北临大活之井，西南至承渊之谷，此四角大山实昆仑之支辅也。积石圃南头是王母宫。王母告周穆王云：山去咸阳三十六万里，山高平地三万六千里，上有三角山，方广万里，形如偃盆，下狭上广，故曰昆仑山三角。其一角干辰之辉，名曰阆风巅；其一角正西，名玄圃堂；其一角正东，名昆仑宫。其一角有积金为天墉城，面方千里。城上安金台五所，玉楼十二所。其北户山、承渊山入有墉城，金台玉楼相映，如流精之阙，光碧之堂，琼华之室，紫翠丹房。景云烛日，朱霞九光，西王母之所治也，真官仙灵之所宗。上通璇玑，元气流布五常玉衡，理九天而调阴阳，品物群生，希奇特出，皆在于此。天人济济，不可具记。此乃天地之根纽，万度之纲柄矣。是以太上名山鼎于五方，镇地理也；号天柱于珉城，象纲轮也。诸百川极深，水灵居之，其阴难到，故治无常处。非如丘陵而可得论尔。乃天地设位，物象之宜，上圣观方，缘形而着尔。乃处玄风于西极，坐王母于坤乡。昆吾镇在于流泽，扶桑植于<br />
　　碧津。离合火精，而光兽生于炎野；坎总众阴，是以仙都宅于海岛。艮位名山，蓬山镇于寅丑；巽体元女，养巨木于长洲。高风鼓于群龙之位，畅灵符于瑕丘。至妙玄深，幽神难尽测。真人隐宅，灵仙所在，六合之内，岂唯数处而已哉！此盖举其标末耳。臣朔所见不博，未能宣通王母及上元夫人圣旨。昔曾闻之于得道者，说此十洲大丘灵阜，皆是真仙隩墟，神官所治。其余山川万端，并无睹者矣。其北海外又有锺山，在北海之子地，隔弱水之北一万九千里，高一万三千里，上方七千里，周旋三万里。自生千芝及神草四十余种。上有金台玉阙，亦元气之所舍，天帝君治处也。锺山之南有平邪山，北有蛟龙山，西有郅草山，东有东木山。四山，锺山之枝干也。四山高锺山三万里，宫城五所。如一登四面山，下望见锺山耳。四面山，帝君之城域也。又仙人出入道径，自一路从平邪山东南入穴中，乃至内长生岛中紫石室宫，九老仙都治处，仙官数万众。记之。<br />
　　○方丈（扶桑附）<br />
　　方丈洲在东海中心西南东北岸正等。方丈面各五千里。上专是面龙所聚者。金玉琉璃之宫，三天司命所治之处。群仙若欲升天者，往来此洲，受太上玄生箓。仙家数十万，琼田芝草课计顷亩，如种稻状。亦有石泉，上有九原丈人宫主，领天下水神及龙蛇巨鲸阴精水兽之辈。<br />
　　扶桑在东海之东岸一万里，复得碧海。海广狭浩汗，与合东海等大，碧水既不咸苦，正作碧色，甘香味美。扶桑在碧海之中，地方万里。上有太上帝太真王父所治处。地多林木，叶皆如桑，又有椹子。树长者数千丈，径三千馀围。树两两同根偶生，更相依倚，是以名扶桑。仙人食其椹而一体皆作金色，<br />
　　飞翔玄虚。其树虽大，其叶及椹如中夏桑也。但椹希而赤，九千岁一生实耳，味绝甘香。地生紫金丸玉，如诸夏之瓦石。真仙官变化万端，盖无形，有分形为百身十丈者。<br />
　　○蓬丘<br />
　　蓬丘，蓬莱山是也。对东海之东北岸，周回五千里。北到锺山北阿门外，乃天帝君总九天之维，贵无比焉。山源周回，具有四城，其中高山当心，有似于昆仑也。昔禹治洪水既毕，乃乘炜车度弱水而到此山，祠上帝于北阿，归大功于九天。又禹经诸五岳，使工刻石识其里数高下，其字科斗书，非汉人所晓。今丈尺里数皆禹时书也。不但刻劘五岳，诸名山亦然。其所刻之处独高耳。今书是臣朔所具见。其王母所道诸灵薮，禹所不履，唯书中夏之名山耳。臣先师谷希子者，太上真官也。昔授臣昆仑、锺山、蓬莱山及神洲真形图，昔来入汉，留以寄所知故人。此书又尤重于五岳真形图矣。昔也传受年限正同耳。陛下好道思微，甄心内向，天尊下降，并受传宝秘。臣朔区区，亦何嫌惜而不上所有哉？然术家幽事，道法隐秘。某师云，师术泄则事多疑，师显则妙理散，愿且勿宣臣之言意也。武帝欣闻至说，明年，遂复从受诸真形图。常带之，则候八节常朝拜灵书，求脱屐焉。朔谓滑稽，都虚其心，故弄万乘，傲公侯，不可得而师友，不可得而喜怒，故武帝不能尽至理于此人矣。<br />
　　卷二十七洞天福地部<br />
　　◎天地宫府图（并叙）──银青光禄大夫真一先生司马紫微集<br />
　　夫道本虚无，因恍惚而有物气，元冲始，乘运化而分形。精象玄着，列宫阙于清景；幽质潜凝，开洞府于名山。元皇先乎象帝，独化卓然，真宰湛尔，冥寂感而通焉，故得琼简紫文，方传代学；琅函丹诀，下济浮生。诚志攸勤，则神仙应而可接；修炼克着，则龙鹤升而有期。至于天洞区畛，高卑乃异；真灵班级，上下不同。又日月星斗，各有诸帝，并悬景位，式辨奔翔，所以披纂经文，据立图象，方知兆朕，庶觌希夷，则临目内思，驰心有诣，端形外谒，望景无差。乃名曰《天地宫府图》。其天元重叠，气象参差，山洞崇幽，风烟迅远，以兹缣素，难具丹青，各书之于文，撰《图经》二卷。真经所载者，此之略备；仙官不言者，盖阙而未详。<br />
　　○十大洞天<br />
　　太上曰：十大洞天者，处大地名山之间，是上天遣群仙统治之所。<br />
　　第一王屋山洞<br />
　　周回万里，号曰小有清虚之天。在洛阳、河阳两界，去王屋县六十里，属西城王君治之。<br />
　　第二委羽山洞<br />
　　周回万里，号曰大有空明之天。在台州黄严县，去县三十里，青童君治之。<br />
　　第三西城山洞<br />
　　周回三千里，号曰太玄总真之天。未详在所，《登真隐诀》云，疑终南太一山是，属上宰王君治之。<br />
　　第四西玄山洞<br />
　　周回三千里，号三元极真洞天。恐非人迹所及，莫知其所在。<br />
　　第五青城山洞<br />
　　周回二千里，名曰宝仙九室之洞天。在蜀州青城县，属青城丈人治之。<br />
　　第六赤城山洞<br />
　　周回三百里，名曰上清玉平之洞天。在台州唐兴县，属玄洲仙伯治之。<br />
　　第七罗浮山洞<br />
　　周回五百里，名曰朱明辉真之洞天。在循州博罗县，属青精先生治之。<br />
　　第八句曲山洞<br />
　　周回一百五十里，名曰金坛华阳之洞天。润州句容县，属紫阳真人治之。<br />
　　第九林屋山洞<br />
　　周回四百里，号曰尤神幽虚之洞天。在洞庭湖口，属北岳真人治之。<br />
　　第十括苍山洞<br />
　　周回三百里，号曰成德隐玄之洞天。在处州乐安县，属北海公涓子治之。<br />
　　○三十六小洞天<br />
　　太上曰：其次三十六小洞天。在诸名山之中，亦上仙所统治之处也。<br />
　　第一霍桐山洞<br />
　　周回三千里，名霍林洞天。在福州长溪县，属仙人王纬玄治之。<br />
　　第二东岳太山洞<br />
　　周回一千里，名曰蓬玄洞天。在兖州乾封县，属山图公子治之。<br />
　　第三南岳衡山洞<br />
　　周回七百里，名曰朱陵洞天。在衡州衡山县，仙人石长生治之。<br />
　　第四西岳华山洞<br />
　　周回三百里，名曰总仙洞天。在华州华阴县，真人惠车子主之。<br />
　　第五北岳常山洞<br />
　　周回三千里，号曰总玄洞天。在耽州常山曲阳县，真人郑子真治之。<br />
　　第六中岳嵩山洞<br />
　　周回三千里，名曰司马洞天。在东都登封县，仙人郑云山治之。<br />
　　第七峨嵋山洞<br />
　　周回三百里，名曰虚陵洞天。在嘉州峨嵋县，真人唐览治之。<br />
　　第八庐山洞<br />
　　周回一百八十里，名曰洞灵真天。在江州德安县，真人周正时治之。<br />
　　第九四明山洞<br />
　　周回一百八十里，名曰丹山赤水天。在越州上虞县，真人刁道林治之。<br />
　　第十会稽山洞<br />
　　周回三百五十里，名曰极玄大元天。在越州山阴县镜湖中，仙人郭华治之。<br />
　　第十一太白山洞<br />
　　周回五百里，名曰玄德洞天。在京兆府长安县，连终南山，仙人张季连治之。<br />
　　第十二西山洞<br />
　　周回三百里，名曰天柱宝极玄天。在洪州南昌县，真人唐公成治之。<br />
　　第十三小沩山洞<br />
　　周回三百里，名曰好生玄上天。在潭州澧陵县，仙人花丘林治之。<br />
　　第十四灊山洞<br />
　　周回八十里，名曰天柱司玄天。在舒州怀宁县，仙人稷丘子治之。<br />
　　第十五鬼谷山洞<br />
　　周回七十里，名曰贵玄司真天。在信州贵溪县，真人崔文子治之。<br />
　　第十六武夷山洞<br />
　　周回一百二十里，名曰真升化玄天。在建州建阳县，真人刘少公治之。<br />
　　第十七玉笥山洞<br />
　　周回一百二十里，名曰太玄法乐天。在吉州永新县，真人梁伯鸾主之。<br />
　　第十八华盖山洞<br />
　　周回四十里，名曰容成大玉天。在温州永嘉县，仙人羊公修治之。<br />
　　第十九盖竹山洞<br />
　　周回八十里，名曰长耀宝光天。在台州黄严县，属仙人商丘子治之。<br />
　　第二十都峤山洞<br />
　　周回一百八十里，名曰宝玄洞天。在容州普宁县，仙人刘根治之。<br />
　　第二十一白石山洞<br />
　　周回七十里，名曰秀乐长真天。在郁林州南海之南也，又云和州含山县，是白真人治之。<br />
　　第二十二岣慎山洞<br />
　　周回四十里，名曰玉阙宝圭天。在容州北流县，属仙人饯真人治之。<br />
　　第二十三九疑山洞<br />
　　周回三千里，名曰朝真太虚天。在道州延唐县，仙人严真青治之。<br />
　　第二十四洞阳山洞<br />
　　周回一百五十里，名曰洞阳隐观天。在潭州长沙县，刘真人治之。<br />
　　第二十五幕阜山洞<br />
　　周回一百八十里，名曰玄真太元天。在鄂州唐年县，属陈真人治之。<br />
　　第二十六大酉山洞<br />
　　周回一百里，名曰大酉华妙天。去辰州七十里，尹真人治之。<br />
　　第二十七金庭山洞<br />
　　周回三百里，名曰金庭崇妙天。在越州剡县，属赵仙伯治之。<br />
　　第二十八麻姑山洞<br />
　　周回一百五十里，名曰丹霞天。在抚州南城县，属王真人治之。<br />
　　第二十九仙都山洞<br />
　　周回三百里，名曰仙都祈仙天。在处州缙云县，属赵真人治之。<br />
　　第三十青田山洞<br />
　　周回四十五里，名曰青田大鹤天。在处州青田县，属傅真人治之。<br />
　　第三十一锺山洞<br />
　　周回一百里，名曰朱日太生天。在润州上元县，属龚真人治之。<br />
　　第三十二良常山洞<br />
　　周回三十里，名良常放命洞天。在润州句容县，属李真人治之。<br />
　　第三十三紫盖山洞<br />
　　周回八十里，名紫玄洞照天。在荆州常阳县，属公羽真人治之。<br />
　　第三十四天目山洞<br />
　　周回一百里，名曰天盖涤玄天。在杭州馀杭县，属姜真人治之。<br />
　　第三十五桃源山洞<br />
　　周回七十里，名曰白马玄光天。在玄洲武陵县，属谢真人治之。<br />
　　第三十六金华山洞<br />
　　周回五十里，名曰金华洞元天。在婺州金华县，属戴真人治之。<br />
　　○七十二福地<br />
　　太上曰：其次七十二福地，在大地名山之间。上帝命真人治之，其间多得道之所。<br />
　　第一地肺山<br />
　　在江宁府句容县界，昔陶隐居幽栖之处，真人谢允治之。<br />
　　第二盖竹山<br />
　　在衢州仙都县，真人施存治之。<br />
　　第三仙磕山<br />
　　在温州梁城县十五里，近白溪草市，真人张重华治之。<br />
　　第四东仙源<br />
　　在台州黄岩县，属地仙刘奉林治之。<br />
　　第五西仙源<br />
　　亦在台州黄岩县峤岭一百二十里，属地仙张兆期治之。<br />

                    <br>
                        　　第六南田山<br />
　　在东海东，舟船往来可到，属刘真人治之。<br />
　　第七玉溜山<br />
　　在东海近蓬莱岛上，多真仙居之，属地仙许迈治之。<br />
　　第八清屿山<br />
　　在东海之西，与扶桑相接，真人刘子光治之。<br />
　　第九郁木洞<br />
　　在玉笥山南，是萧子云侍朗隐处。至今阴雨犹闻丝竹之音，往往樵人遇之，属地仙赤鲁班主之。<br />
　　第十丹霞洞<br />
　　在麻姑山是蔡经真人得道之处。至今雨夜多闻钟磬之声。属蔡真人治之。<br />
　　第十一君山<br />
　　在洞庭青草湖中，属地仙侯生所治。<br />
　　第十二大若岩<br />
　　在温州永嘉县东一百二十里，属地仙李方回治之。<br />
　　第十三焦源<br />
　　在建州建阳县北，是尹真人隐处。<br />
　　第十四灵墟<br />
　　在台州唐兴县北，是白云先生隐处。<br />
　　第十五沃州<br />
　　在越州剡县南，属真人方明所治之。<br />
　　第十六天姥岑<br />
　　在剡县南，属真人魏显仁治之。<br />
　　第十七若耶溪<br />
　　在越州会稽县南，属真人山世远所治之。<br />
　　第十八金庭山<br />
　　在庐州巢县，别名紫微山属马仙人治之。<br />
　　第十九清远山<br />
　　在广州清远县，属阴真人治之。<br />
　　第二十安山<br />
　　在交州北，安期先生隐处，属先生治之。<br />
　　第二十一马岭山<br />
　　在郴州郭内水东苏耽隐处，属真人力牧主之。<br />
　　第二十二鹅羊山<br />
　　在潭州长沙县，娄驾先生所隐处。<br />
　　第二十三洞真墟<br />
　　在潭州长沙县，西岳真人韩终所治之处。<br />
　　第二十四青玉坛<br />
　　在南岳祝融峰，西青鸟公治之。<br />
　　第二十五光天坛<br />
　　在衡岳西源头，凤真人所治之处。<br />
　　第二十六洞灵源<br />
　　在南岳招仙观，观西邓先生所隐地也。<br />
　　第二十七洞宫山<br />
　　在建州关隶镇五岭里，黄山公主之。<br />
　　第二十八陶山<br />
　　在温州安国县，陶先生曾隐居此处。<br />
　　第二十九三皇井，<br />
　　在温州横阳县，真人鲍察所治处。<br />
　　第三十烂柯山<br />
　　在衢州信安县，王质先生隐处。<br />
　　第三十一勒溪<br />
　　在建州建阳县东，是孔子遗砚之所。<br />
　　第三十二龙虎山<br />
　　在信州贵溪县，仙人张巨君主之。<br />
　　第三十三灵山<br />
　　在信州上饶县北，墨真人治之。<br />
　　第三十四泉源<br />
　　在罗浮山中，仙人华子期治之。<br />
　　第三十五金精山<br />
　　在虔州虔化县，仇季子治之。<br />
　　第三十六合皂山<br />
　　在吉州新淦县，郭真人所治处。<br />
　　第三十七始丰山<br />
　　在洪州丰城县，尹真人所治之地。<br />
　　第三十八逍遥山<br />
　　在洪州南昌县，徐真人治之地。<br />
　　第三十九东白源<br />
　　在洪州新吴县东，刘仙人所治之地。<br />
　　第四十钵池山<br />
　　在楚州王乔得道之处。<br />
　　第四十一论山<br />
　　在润州丹徒县，是终真人治之。<br />
　　第四十二毛公坛<br />
　　在苏州长洲县，属庄仙人修道之所。<br />
　　第四十三鸡笼山<br />
　　在和州历阳县，属郭真人治之。<br />
　　第四十四桐柏山<br />
　　在唐州桐柏县，属李仙君所治之处。<br />
　　第四十五平都山<br />
　　在忠州，是阴真君上升之处。<br />
　　第四十六绿萝山<br />
　　在朗州武陵县，接桃源界。<br />
　　第四十七虎溪山<br />
　　在江州南彭泽县，是五柳先生隐处。<br />
　　第四十八彰龙山<br />
　　在潭州澧陵县北，属臧先生治之。<br />
　　第四十九抱福山<br />
　　在连州连山县，属范真人所治处。<br />
　　第五十大面山<br />
　　在益州成都县，属仙人柏成子治之。<br />
　　第五十一元晨山<br />
　　在江州都昌县，孙真人安期生治之。<br />
　　第五十二马蹄山<br />
　　在饶州鄱阳县，真人子州所治之处。<br />
　　第五十三德山<br />
　　在朗州武陵县，仙人张巨君治之。<br />
　　第五十四高溪蓝水山<br />
　　在雍州蓝田县，并太上所游处。<br />
　　第五十五蓝水<br />
　　在西都蓝田县，属地仙张兆期所治之处。<br />
　　第五十六玉峰<br />
　　在西都京兆县，属仙人柏户治之。<br />
　　第五十七天柱山<br />
　　在杭州于潜县，属地仙王伯元治之。<br />
　　第五十八商谷山<br />
　　在商州，是四皓仙人隐处。<br />
　　第五十九张公洞<br />
　　在常州宜兴县，真人康桑治之。<br />
　　第六十司马悔山<br />
　　在台州天台山北，是李明仙人所治处。<br />
　　第六十一长在山<br />
　　在齐州长山县，是毛真人治之。<br />
　　第六十二中条山<br />
　　在河中府虞乡县管，是赵仙人治处。<br />
　　第六十三茭湖鱼澄洞<br />
　　在西古姚州，始皇先生曾隐此处。<br />
　　第六十四绵竹山<br />
　　在汉州绵竹县，是琼华夫人治之。<br />
　　第六十五沪水，<br />
　　在西梁州，是仙人安公治之。<br />
　　第六十六甘山<br />
　　在黔南，是宁真人治处。<br />
　　第六十七晃山<br />
　　在汉州，是赤须先生治之。<br />
　　第六十八金城山<br />
　　在古限戍，又云石戍，是石真人所治之处。<br />
　　第六十九云山<br />
　　在邵州武刚县，属仙人卢生治之。<br />
　　第七十北邙山<br />
　　在东都洛阳县，属魏真人治之。<br />
　　第七十一卢山<br />
　　在福州连江县，属谢真人治之。<br />
　　第七十二东海山<br />
　　在海州东二十五里，属王真人治之。<br />
　　卷二十八二十八治部<br />
　　◎二十四治（并序）<br />
　　谨按《张天师二十治图》云：太上以汉安二年正月七日中时下二十四治：上八治、中八治、下八治。应天二十四气，合二十八宿，付天师张道陵奉行布化。张天师，沛国丰县人也，讳道陵，字辅汉。禀性严直，经明行修，学道有方。永平二年，汉帝诏书，就拜巴郡江州令。以延和元年三月十日辛丑，诏书拜为司空，封食冀县侯。以芝草、图经、历神仙为事，任采延年药饵金液丹。以汉安元年丁丑，诏书迁改，不拜。遂解官入益州部界。以其年于蜀郡临邛县渠亭山赤石城中，静思精至，五月一日夜半时，有千乘万骑来下至赤石城前，金车羽盖，步从龙虎鬼兵，不可称数。有五人，一人自言，吾是周时柱下史也；一人自言，吾是新出太上老君也；一人云，吾是太上高皇帝中黄真君也；一人言，吾是汉师张良子房也；一人言，吾是佐汉子渊天师外祖也。子骨法合道，当承老君忠臣之后。今授子鬼号，传世子孙为国师，抚民无期。于是道陵方亲受太上质敕，当步纲蹑纪，统承三天，佐国扶命，养育群生，整理鬼气，传为国师。依其度数，开立二十四治、十九静庐，授以正一盟威之道，伐诛邪伪，与天下万神，分付为盟。悉承正一之道也。<br />
　　上皇元年七月七日，无上大道老君所立上品治八品诀要掌中，伏亏造天地五龙，布山岳，老君立位治，以用化流愚俗，学者不得贪竟，欲仙道克成，可传之与质朴也。<br />
　　第一阳平治<br />
　　治在蜀郡彭州九陇县。去成都一百八十里。道由罗江水两岐山口入，水路四十里。治道东有龙门，拒守神水，二柏生其上。西南有大泉，决水归东。治应角宿，贵人发之，治王始终。嗣师天师子也，讳衡，字灵真。为人广智，志节高亮，隐习仙业。汉孝灵帝征为郎中，不就。以光和二年正月十五日巳己于山升仙。立治碑一双在门，名曰嗣师治也。<br />
　　阳平谪仙妻，不知其姓名。九陇居人张守珪，家甚富，有茶园，在阳平化仙居内，每岁召采茶人力百馀辈，男女佣工杂之，园中有一少年，赁为摘茶。自言无亲族，性甚了慧勤愿。守珪怜之，以为义儿。又一女子二十馀，亦无亲族，愿为义儿之妇，孝义端恪，守珪甚善之。一旦山水泛溢，市井路绝，盐酪既阙，守珪甚忧。新妇曰：此可买耳。取钱出门十数步，置钱树下，以杖扣树，得盐酪而归。后或有所要，但令扣树取之，无不得者。其夫术亦如此。因与邻妇十数人，于堋口市相遇，为买酒一碗与众妇饮之，皆醉，而碗中酒不减。远近传说，人皆异之。守珪请问其术受于何人？少年曰：我阳平洞中仙人耳。因有小过，谪于人间，不久当去。守珪曰：洞府大小与人间城阙相类否？答曰：二十四化各有一大洞，或方千里、五百、三百里。其中皆有日月飞精，谓之伏神之根，下照洞中，与世间无异。其中皆有仙王、仙官、仙卿辅相佐之，如世之职司。有得道之人及积功迁神反生之者，皆居其中，以为民庶。每年三<br />
　　元大节，诸天有上真下游洞天，以观其所理善恶。人世死生、兴废、水旱、风雨，预关于洞中焉。其龙神、祠庙、血食之司，皆为洞府所统也。二十四化之外，其青城、峨嵋、益登、慈母、繁阳、冢，亦各有洞天，不在十大洞天、三十六小洞天之数。洞之仙曹，如人间郡县聚落耳。不可一一详记之也。旬日之间，忽然夫妇俱去。<br />
　　右阳平治山。山中有主簿治、嗣师治、系师治。<br />
　　第二鹿堂山治<br />
　　治在汉州绵竹县界北乡，去成都三百里。上有仙室、仙台，古人度世之处。昔永寿元年，太上老君将张天师于此治上，与四镇太岁大将军、川庙百鬼共折石为要，皆从正一盟威之道。山有松柏、五龙仙穴，能通船渡，持火入穴，三日不尽。治应亢宿，号长发之，治王八十年。<br />
　　第三鹤鸣神山上治<br />
　　治在其上，山与青城天国山相连，去成都二百里。在蜀郡临邛县界，径道三百里，世人不知之。马底子、何丹阳得道处。治前三水共成一带，神龙居之。有四金钉、二石金银，蚕三斛，亦言尹喜主之。治应氐宿，贱人发之，治王六十年。《神仙传》云：张天师遇中国纷乱，乃入蜀鹤鸣山学道也。<br />
　　第四漓沅山治<br />
　　治在彭州九陇县界，与鹿堂山治相连。其间八十里，去成<br />
　　都二百五十里。有果松神草，服之升仙。又有四龙起骑之门，范蠡主之。治应房宿，庶人发之，治王二十年。<br />
　　第五葛瑰山治<br />
　　治在彭州九陇县界，与漓沅山相连。去成都县二百三十里，去阳平治水口四十八里。昔贤于此得道。上有松栗山，高六百丈。治应心宿，道人发之，治王九十年。南康王太尉中书令韦公皋为成都尹，相国张公之爱婿，而量深器大，举止简傲，不狎于俗。张公奕世相家，德望清贵，举族皆轻侮于韦，以此见薄，亦未之悟也。忽梦二神人谓之曰：天下诸化，领世人名籍。吾子名系葛瑰，禄食全蜀，富贵将及，何自滞耶？勉哉行矣！异日当富贵，无以葛瑰为忘也。由是韦有干禄之志，谋于其室家，复勉励之，以妆奁数十万金，资其行计。既达秦川，属岁饥久雨，因知友所聘，署陇州军事判官。俄而驾出奉天，郡守奔难行在。皋率土客甲士，馈挽军储，以申扈卫，以功就拜防御使。复请赴觐行朝，德宗望而器之。既平寇难，大驾还京。以功检校右仆射、凤翔节度使。恳让乞改西川，乃授西川节度，与张公交代焉。拥师赴任，张假道归阙以避其锋。既而累年蜀境大穰，金帛丰积，南诏内附，乞为臣妾。威名益重而贡赋不亏，朝廷倚注，戎蛮慑伏。由是请许南诏置习读院，入质子、学生习《诗》、《书》、《礼》、《乐》。公文翰之美，冠于一时。南诏得其手笔，刻石以荣其国，而葛瑰之事久已忘矣。又梦二神人曰：富贵而忘所因，其何甚耶！公梦觉流汗，惊骇久之，乃躬诣云林，炷香祷福，遂命工度木，揆日修崇作南宫飞阁四十间。巨殿修廊，重门邃宇，范金刻石，知无不为。支九陇租赋于山下阿屯输贮，糗粮山积，匠石云起，自制碑刊于<br />
　　洞门之侧，上构层楼，拣选僮七十人以供洒扫，良田五百亩以赡斋储。在镇二十馀年，封至王爵矣。即本命丁卯，属葛瑰化也。<br />
　　第六庚除治<br />
　　山去平地三百九十丈，在广汉郡绵竹县西，去县五里，去成都二百八十里。上常有仙人来往，可以度厄养性。昔张力得道之处，山有二石室，三龙头，淮水绕之。治应尾宿，当道士发之，治王始终。<br />
　　第七秦中治<br />
　　主神仙在广汉郡德阳县东九里，去成都二百里。其山浮，昔韩众于其上得仙。前有大水，东有道径于汉洛。治面有大石铜为志。治应箕宿，癫人发之，治王始终。<br />
　　第八真多治<br />
　　山在怀安军金堂县，去成都一百五十里。山有芝草神药，得服之令人寿千岁。山高二百八十丈，前有池水，水中神鱼五头。昔王方平于此与太上老君相见。治应斗宿，女人发之，治王七十年。<br />
　　无极元年十月五日，真正无极太上立治中八品气要诀在掌中。<br />
　　第一昌利治<br />
　　山在怀安军金堂县东四十里，去成都一百五十里，昔蜀郡李八伯初学道处。八伯，唐公房之师也。游行蜀中诸名山，常自出戏于成都市，暮宿于青城山上，故号为八伯也。其山南有一石室，容八十人，前有三龙门为志。治应牛宿，狂惑人发之，治王五百年。<br />
　　第二隶上治<br />
　　山季子先生学道飞仙。治在广汉郡德阳县东二十里。山有二石室，有一神井。白鹿、白鹤、白鸠时来饮之。有石在治前，与绵毋治相连。西有赤石溪，上有三松为志。山去平地二千九百丈。昔中山卫叔卿于此得道。治应女宿，贫贱人发之治。王百年。<br />
　　第三涌泉山神治<br />
　　昔广汉马明生学道得仙，太上老君至此化形住此。治在遂宁郡小汉县界，上有泉水，治万民病，饮之无不差愈，传世为祝水。治去成都二百里，有悬崖百丈，近绵水，猴猿百鸟来在其间。治应虚宿，野人发之，治王三十年。其山小而高，四向有游道。<br />
　　第四稠粳治<br />
　　在犍为郡新津县，去成都一百一十里，汶山江水经焉。山高去平地一千七百丈，昔轩辕学道之处也。治左右有连罔相续，西北有味江水。山亦有芝草仙药，可养性命。治应危宿，贵人<br />
　　发之，治王五十年。<br />
　　第五北平治<br />
　　在眉州彭山县，去成都一百四十里。山上有池水，纵广二百步，中有神芝药草，食之与天相久，昔越人王子乔得仙。治应室宿，道师发之，治王四十年。一名斗山治。<br />

                    <br>
                        　　第六本竹治<br />
　　山在蜀州新津县，去成都一百二十五里。山高一千三百丈，上有一水，有香林在治陌，北有龙穴地道通峨嵋山，上有松，昔郭子声得道之处也。后有林竹，西去十五里通鹤鸣山。前水中常有神龙游戏。治应壁宿，龙门吏人发之，治王五百年。<br />
　　第七蒙秦治<br />
　　山在越巂郡台登县西，去城二十里，去成都一千四百二十里。治与越巂郡隔河水，前有小山，后有大山，高一千丈。昔伊尹于此山学道。上有芝英金液草，服之得度世。后有汉中郡赵升得道于此。治应奎宿，凡人发之，治王九十年。<br />
　　第八平盖治<br />
　　山在蜀州新津县，去成都八十里。前山下有玉人，身长一丈三尺。昔吴郡崔孝通于此山学道得飞仙。山西有大江，南有长山，北有平川，中有龙门。治应娄宿，阴人发之，治王千年。<br />
　　无上二年正月七日，无为大道玄真立下八品治气要诀在掌中。<br />
　　第一云台山治<br />
　　在巴西郡阆州苍溪县东二十里，上山十八里方得，山足去成都一千三百七十里。张天师将弟子三百七十人住治上教化，二年白日升天。其后一年，天师夫人复升天。后三十年，赵升、王长复得白日升天。治前有巴西大水，山有一树桃，三年一花，五年一实，悬树高七十丈，下无底之谷。唯赵升乃自掷取得桃子，馀者无能取之。治应胃宿，有人形师人发之，治王五十年。又云云台治山中有玉女乘白鹤，仙人乘白鹿，又有仙师来迎天师白日升天，万民尽见之。一云此天柱山也。在云台治前有立碑处。<br />
　　《云台治中录》曰：施存，鲁人，夫子弟子。学大丹之道，三百年十炼不成，唯得变化之术。后遇张申为云台治官，常悬一壶如五升器大，变化为天地，中有日月如世间；夜宿其内，自号壶天，人谓曰壶公，因之得道在治中。<br />
　　第二浕口治<br />
　　山在汉中郡江阳县，去成都二千九百二十里。陈安世于此山上学道得仙。安世，京兆人也。汉中水过其前山，一名平元山，西有长山，东有流海，帝王所住，有青龙门。治应昴宿，俗人发之，治王五百年。<br />
　　第三后城山治<br />
　　在汉州什邡县，昔爰子然于此山上学仙得道。左有大水，后有重山。山有神芝，服之寿千岁。一名黄陵山，南有长山，北有青龙，东有松柏为志。治应毕宿，凡人发之治。王八十年。<br />
　　第四公慕治<br />
　　在汉州什邡县，去治一百里，昔苏子于此山学道得仙。一名北逢仙山，南有石坎，北有悬流水。治应觜宿，病人发之，治王七十年。<br />
　　第五平罔治<br />
　　山在蜀州新津县，去成都一百里，昔蜀郡人李阿于此山学道得仙，白日升天。治应参宿，道士发之，治王二十年。北有三重曹溪，南有特山为志。<br />
　　第六主簿山治<br />
　　在邛州蒲江县界，去成都一百五十里。蜀郡人王兴于此学道得仙。一名秋长山，南有石室玉堂，松柏生其前。治应井宿，彻人发之，治王八十年。<br />
　　第七玉局治<br />
　　在成都南门内。以汉永寿元年正月七日，太上老君乘白鹿、张天师乘白鹤，来至此坐局脚玉寐，即名玉局治也。治应鬼宿，千丈大人发之，治王三世。<br />
　　第八北邙山治<br />
　　在东都洛阳县，梁水在治左，务成子于此得道。大黄出东，冗泉南流。治应柳宿，仙圣发之，治王六十年。<br />
　　《玄都律》第十六云：治者，性命魂之所属也。《五岳名山图》云：阳平治（属金，属角星）。鹿堂治（金，亢星）。鹤鸣治（木，氐星）。治沅治（土，房星）。葛瑰治（火，心星）。庚除治（火，尾星）。秦中治（水，箕星）。真多治（金，斗星）。<br />
　　右八治是上品，并是后汉汉安元年太上老君所立。<br />
　　昌利治（土，牛星）。隶上治（火，女星）。涌泉治（木，虚星）。稠粳治（火，危星）。北平治（金，室星）。本竹治（木，壁星）。蒙秦治（火，奎星）。平盖治（土，娄星）。<br />
　　右八治是中品，置如前云。<br />
　　云台治（木，胃星）。浕口治（木，昴星）。后城治（土，毕星）。公慕治（金，觜星）。平罔治（水，参星）。主簿治（金，井星）。玉局治（水，鬼星）。北邙治（土，柳星）。<br />
　　右八治是下品，置如前云。<br />
　　冈氐治（水，星星）。白石治（金，张星）。锺茂治（水，翼星）。具山治（土，轸星）。《地图》云：此四治在京师东北。<br />
　　右此四治是张天师所加。充前二十四治，合成二十八治，上应二十八宿。<br />
　　平公治（属水，配涌泉治）。公慕治（属土，配稠粳治）。天台治（属土，配本竹治）。濑乡治属金，配昌利治。樽领治（属金，配云台治）。代元治（属金，配云台治）。和里治（属火，配隶上治）。漓沅治（属金，配昌利治）。<br />
　　右是天师更加此八治，以配八品，周布四海，镇国化人也。<br />
　　《太真科》下卷所说云：第一别治有四者：<br />
　　第一具山治，第二锺茂治，第三白石治，第四冈氐治。<br />
　　右四品，在外名别治，于内名备治。备治足二十八也，则与三八别也。<br />
　　第二游治有八者：<br />
　　第一吉阳治，第二平都治，第三河逢治，第四慈母治，第五黄金治，第六太华治，第七青城治（《五符经》作青城山），第八峨嵋治。<br />
　　右八品是游治也。<br />
　　第三配治有八者：<br />
　　第一代元治，第二樽领治，第三濑乡治，第四天台治，第五八慕治，第六平公治，第七利里治，第八漓沅治。<br />
　　右八品是配治也。<br />
　　第四正治二十有四者：<br />
　　第一北邙治，第二玉局治，第三主簿治，第四平罔治，第五公慕治，第六后城治，第七浕口治，第八云台治。<br />
　　右是下品八治也。<br />
　　第一平盖治，第二蒙秦治，第三本竹治，第四稠粳治，第五北平治，第六涌泉治，第七隶上治，第八昌利治。<br />
　　右是中品八治也。<br />
　　第一真多治，第二秦中治，第三庚除治，第四葛瑰治，第五漓沅治，第六鹤鸣治，第七鹿堂治，第八阳平治。<br />
　　右是上品八治也。<br />
　　第五星宿治二十有八，名上治，一名内治，又名大治，又名正治，是上皇元年七月七日，无上玄老太上大道君所立上、中、下品。<br />
　　二十八宿要诀<br />
　　第一角宿，上治无极虚无无形，下治阳平山。<br />
　　第二亢宿，上治无极虚无自然，下治鹿堂山。<br />
　　第三氐宿，上治无极玄元无为，下治鹤鸣山（此三治主辰生）。<br />
　　第四房宿，上治虚白，下治漓沅山。<br />
　　第五心宿，上治洞白，下治葛瑰山（此二治主卯生）。<br />
　　第六尾宿，上治三一，下治庚除山。<br />
　　第七箕宿，上治三元，下治秦中山（此二治主寅生）。<br />
　　第八斗宿，上治三五，下治真多山（此一治主丑生）。<br />
　　──右上八品无上治。<br />
　　第九牛宿，上治九天，下治昌利山。<br />
　　第十女宿，上治五城，下治隶上山（此合前三治主丑生）。<br />
　　第十一虚宿，上治元神，下治涌泉山。<br />
　　第十二危宿，上治丹田，下治稠粳山（此二治主子生）。<br />
　　第十三室宿，上治常先，下治北平山。<br />
　　第十四璧宿，上治金梁，下治本竹山（此二治主亥生）。<br />
　　第十五奎宿，上治六府，下治蒙秦山。<br />
　　第十六娄宿，上治太一君，下治平盖山。<br />
　　──右中八品玄老治之。<br />
　　第十七胃宿，上治五龙，下治云台山（此合前三治主戍生）。<br />
　　第十八昴宿，上治随天，下治浕口山。<br />
　　第十九毕宿，上治六丁，下治后城山（此二治主酉生）。<br />
　　第二十觜宿，上治十二辰，下治公慕山。<br />
　　第二十一参宿，上治还身，下治平冈山（此二治主申生）。<br />
　　第二十二井宿，上治拘神，下治主簿山。<br />
　　第二十三鬼宿，上治无形，下治玉局山（此非人所生）。<br />
　　第二十四柳宿，上治聚元，下治北邙山（此三治主未生）。<br />
　　──右下八品太上治之。<br />
　　太上汉安二年正月七月中时，二十四治上八、中八、下八以应二十四气，付天师张道陵。<br />
　　第二十五星宿，上治别形，下治冈氐山。<br />
　　第二十六张宿，上治保气，下治白石山（此二治主午生）。<br />
　　第二十七翼宿，上治五玉，下治锺茂山。<br />
　　第二十八轸宿，上治金堂，下治具山（此二治主未生）。<br />
　　◎天师所立四治<br />
　　天师以建安元年正月七日出下四治，名备治，合前二十八宿也。星宿治随天立，历运设教，劫劫有受命为天师者，各各申明，济世度人，以至太平。太平君出，更加有司随其才德，进位神仙。<br />
　　天师以汉安元年七月七日立四治，付嗣师以备二十八宿。<br />
　　第一冈氐治，在兰武山，应星宿。<br />
　　第二白石治，在玄极山，应张宿。<br />
　　第三具山治，在饭阳山，应翼宿。<br />
　　第四锺茂治，在元东山，应轸宿（此四治说与前大同小异）。<br />
　　系师以太元二年正月七日立八品游治。峨嵋治（在蜀郡界）。青城治（在蜀郡界）。黄金治（在蜀郡界）。太华治（在京兆郡界）。慈母治（在城市山界）。河逢治（在上党郡界）。<br />
　　平都治（在巴郡界）。吉阳治（在蜀郡界）。<br />
　　系师者，嗣师子也，讳鲁；于阳平山得尸解仙道。又立一治名系师治。但嗣师治并主簿是天师门下也，又立一治。今按《玄都职治律》第九云：代元治、平都治是巡游治也。是知峨嵋治等亦是游治。<br />
　　卷二十九禀生受命部一<br />
　　◎禀受章<br />
　　《混元述禀篇》曰：夫人生于天地之间，禀二气之和，冠万物之首，居最灵之位，总五行之英，参于三才，与天地并德，岂不贵乎？<br />
　　《内观经》云：天地构精，阴阳布化，人受其生。一月为胞，精血凝也；二月为胎，形兆胚也；三月阳神为三魂，动以生也；四月阴灵为七魄，静镇形也；五月五行分五藏，以安神也；六月六律定六府，用滋灵也；七月七精开窍，通光明也；八月八景神具，降真灵也；九月宫室罗布，以定精也；十月气足，万象成也。元和哺饲，时不停也；太一居脑，总众神也；司命处心，纳生气也；桃康住脐，保精根也；无英居左，制三魂也；白元居右，拘七魄也；所以周身，神不空也。《易系辞》曰“乾道成男，坤道成女”是也。<br />
　　《因缘经》曰：人始受身，从虚无中来，回黄转白，构气凝精，承天顺地，合化阴阳。一月为胞，郁单天气下浃身中；<br />
　　二月为胎，无量寿天气下浃身中；三月魂具，须延天气下浃身中；四月魄成，寂然天气下浃身中；五月生藏，不骄乐天气下浃身中；六月具六府，化应声天气下浃身中；七月明窍，梵辅天气下浃身中；八月景附，清明天气下浃身中；九月神降，无爱天气下浃身中；天神一万八千，身神一万八千，共三万六千。神气具足，十月而生。在胞之时，三元养育，九气布化，岁星为肝，太白为肺，镇星为脾，荧惑为心，辰星为肾，北斗七星开其七窍。七星降七童子，以卫其身。七星之气结为一星，在人头上，去顶三尺。人为善者，其星光大而明；为恶者，其星暗冥而小。善积则福至，恶积则灾生，星光坠灭，其身死矣。<br />
　　《生神章经》曰：人之受生，于胞胎之中，三元育养，九气结形。九月神布，气满能声。十月神具，九天称庆。太一执符，帝君品命，主录勒籍，司命定算，五帝监生，圣母卫房，天地神祇，三界备守，九天司马在庭，东向读《生神宝章》九过，男则万神唱恭，女则万神唱奉；男则司命敬诺，女则司命敬顺，于是而生。九天司马不下命章，万神不唱恭诺，终不生也。人得还生人道，濯形太阳，惊天骇地，贵亦难称。天真地柢，三界齐临，亦不轻也。当生之时，亦不为陋也。若能爱其形，保其神，贵其气，固其根，终不死坏，而得神仙，骨肉同飞，上登三清，与三气合德，九气齐并。反于此者，自取死坏耳，可不哀乎？<br />
　　《真文经》曰：人之生也，头圆象天，足方法地，发为星辰，目为日月，眉为北斗，耳为社稷，口为江河，齿为玉石，四肢为四时，五脏法五行。与天地合其体，与道德齐其生，大矣！贵矣！善保之焉。昔天真皇人于峨嵋山中告黄帝曰：一人之身，一国之象也。胸腹之位，犹宫室也；四肢之列，犹郊境也；骨节之分，犹百官也；神犹君也；血犹民也。能知治身，<br />
　　则知治国矣。夫爱其民，所以安其国；曈其气，所以全其身，民散则国亡，气竭则身死。亡不可复存，死不可复生。至人消未生之患，治未病之疾，坚守之于无事之前，不追之于既逝之后。民难养而易散，气难保而易失。审威德者，保其理；割嗜欲者，保其炁。得不勤哉！得不成哉！<br />
　　◎太上九丹上化胎精中记<br />
　　九丹上化之文，太微帝君受于三天玉童，乃上化九转，回精凝神，解散紫胞结节之根，还精补胎，灵镇穷肠，内充外逸，九窍鲜明，炼髓易骨，节节纳真，其法高妙，秘于九天金房玉室灵都之宫，依《四极明科》，万劫一传，自无玄名，紫简绿字，上清不得参闻，有犯灵禁，伐以神兵。密修其道，白日飞仙。九天丈人告三天玉童曰：天地交运，二象含真。阴阳降炁，上应九玄。流丹九转，结炁为精。精化成神，神变成人。故人象天地，气法自然。自然之气，皆九天之精，化为人身，舍胎养育，九月气盈，九天气普，十月乃生。其结胎受炁，有吉有凶，有寿有夭，有短有长，皆禀宿根。结气不纯，藏胃积滞，六府败伤，形神不固，体不受灵，死气入窍，何由得存？徒知修学，不识此源，今以相告：一形之真，随生解结，哺养百神，体自生光，内府鲜明，神安宫宅，万炁并仙，子其秘之，慎勿轻宣！<br />

                    <br>
                        　　凡人受生结九丹，上化于胞胎之中，法九天之气，气满神具，便于胞囊之内，自识其宿命，知有本根，转轮因缘，九天之气化成其身。既睹阳道，开广三光，而自忘其所生所由之因<br />
　　尔者，皆由胞根结滞，盘固三关，五府不理，死气塞门，致灵关不发，而忘其因缘也。若灵真托化，含炼琼胎，暂经紫户，运履人道，挺秀自然，曜景睹灵，便腾身九天，非复结精受气而为人也。<br />
　　凡人生禀九天之气，气凝为精，精化成丹，丹变成人，结胎含秀，法则自然。假令七月生，则十月胎受波罗答天之气；十一月生，则受梵迦摩夷天之气；十二月生，则受梵辅天之气；正月生，则受化应声天之气；二月生，则受不骄乐天之气；三月生，则受寂然天之气；四月生，则受须延天之气；五月生，则受上上禅善无量寿天之气；六月生，则受郁单无量天之气。<br />
　　凡人从十月结胎，至于六月，则受九天之气已满，至七月合十月，则天地气盈，受太阳之运而生也。<br />
　　凡修学之家，仰希神仙，当知炼身于九丹，解结于五神，引气于本生，灭根于三关，九炼十变，百节开明，断绝胞结，乃知本真。既知本真，便成上仙。学无此法，三宫不聪，死气不灭，胃不受灵，气离神游，赤子不欢，宫宅空废，邪魔入身，所以百疴从此而生，死不尽命，痛乎何言？凡阳气赤，名曰玄丹；阴气黄，名曰黄精。阴阳交接，二气降精，化神结胎，上应九天。九天之气，下布丹田，与精合凝，结会命门。要须九过，是为九丹，上化下凝，以成于人。一月受气，二月受灵，三月含变，四月凝精，五月体首具，六月化成形，七月神位布，八月九孔明，九月天气普，乃有音声，十月司命勒籍，受命而生。故人禀九天之气，降阴阳之精，名曰九丹，合成人身。既得为人，便应返其本真，通理五藏，解散胞根，断灭死气，自然成仙也。<br />
　　◎解胎十二结法<br />
　　凡人生在胞胎之中，皆禀九天之气，凝精以自成人也。既生而胞中有十二结节，盘固五内。五内滞拥，结不可解，节不可灭。故人之病，由于节滞也。人之命绝，由于结固也。兆能解结于胞中十二结节，则求死亦不得也。<br />
　　胞上部有四结：一结在泥丸中，二结在口中，三结在颊中，四结在目中。欲解上部四结，当以本命日平旦入室，烧香，向西北九拜，朝九天元父叩齿九通，三呼元父讳。讫，回向东南三拜，三呼九天玄母讳。还向本命，平坐，闭眼思元父，身长九寸九分，着玄黄素灵之绶，头戴七称珠玉之帻、无极进贤之冠，居九天之上太极琼宫玉宝之府丹灵乡洞元里中，乘碧霞飞舆，从十二飞龙、二十四仙人，从西北来，下入我身中泥丸之境。<br />
　　次思玄母，身长六寸六分，着青宝神光锦绣霜罗九色之绶，头戴紫元玄黄宝冠，居九炁无极之上琼林七映丹房玉宝洞元之府九光乡上清里中，乘紫云飞精羽盖，从十二凤凰、三十六玉女，从东南来，下入甲身中，治面洞房之内。思父母化为青黄二气，宛转相沓，竟于头面之上。毕，叩齿九通，微咒曰：<br />
　　甲受九灵之化，结气不纯，节滞盘固，镇塞灵门，谨以本命上告高晨元父玄母，下映我身，八景齐晖，九天同真，共解上部，四结胞根，回灵镇户，九孔结仙，内胎炼化，九丹凝神，变青为赤，二气缠绵，寿同三光，永享亿年。毕，咽气八十一过止。<br />
　　又思郁单无量天王，姓混讳絪絪涘，衣九色无缝自然斑文<br />
　　之裘，头戴耀精日圆，治天无央玄台紫户之内，乘九麟琼轮，侍玉仙二十四人。<br />
　　次思上上禅善无量寿天王，姓禊讳禋絪旗，衣九色云文之裘，头戴晖精月，光治天王国朱林七宝琼台，乘十二玄龟飞青羽盖，从上官太仙玉童三十二人。<br />
　　次思须延天，王姓滓讳芃瑀，衣九色三法云文之裘，头戴天元玉宝明冠，治天玉京灵都宫，乘九色飞鸿三素飞云，从素灵玉女一十四人。<br />
　　次思三天真王，共下我身头面之上，化为青紫黄三气，混沌如云之沓，从口耳鼻孔之中而入，直两币一面，便仰祝曰：<br />
　　三天天王，九玄灵仙，为我上解头面之关结，化九丹，自然降精金门之上，交合三真之云，降流我身，以成我神，荡去死气，灭绝胞根，灵景镇固，弃诸凶患，结结得解，节节纳真，玄光流布，洞灌幽泉，言名九天，反胎化仙，内弃外盈，表里成神。毕，仰咽气九过止。<br />
　　又思上部八景神童，闭眼存脑神名觉元子、字道都，形长一寸一分，着白锦之衣，头戴三梁宝冠；发神名玄文华、字道衡，形长二寸一分，衣玄云锦衣，头戴无极进贤之冠；皮肤神名通众仲、字道连，形长一寸五分，衣黄锦飞裙，头戴三气宝天冠；目神名虚监生、字道童，形长三寸六分，衣五色章衣，头戴通天之冠；顶髓神名灵谟盖、字道周，形长五寸，衣白锦素裙，头戴三梁宝冠；旅神名益历辅、字道柱、形长三寸五分，衣白玉柔衣，头戴玄元宝冠；鼻神名冲龙玉、字道微，形长二寸五分，衣青黄素锦飞裙，头戴远游之冠；舌神名始梁峙、字道岐，形长七寸，着绛锦飞裙，头戴进贤之冠。八景都竟，并如婴儿之形，一合在面部之上，各安其所。乃叩齿八通，微祝曰：<br />
　　上景一部，八神合真，结气九丹，化成我身。千乘万骑，如云散烟，降匝头面，施灵布神。上解结节，中灭胞根，下除固滞，通理三关。八景翼体，与灵同年。帝君玄母，曲回高晨，降我玉华，停我落鲜。返容朱颜，面化金仙，变景逐电，迳造日门。仰咽八气都止，便服上化九丹阳灵之符。<br />
　　胞中部有四结：一结在五脏中，二结在太仓中，三结在大肠中，四结在小肠中。兆欲解中部四结，以本命之日正午时入室，烧香，向西北九拜，朝元父三呼元父讳，转东南三拜，朝玄母三呼玄母讳，还向行年上，平坐，叩齿九通，闭目思元父，身长九寸九分，着玄黄素灵之绶，头戴七称珠玉之帻、无极进贤之冠，居九天之上太极琼宫玉宝之府丹灵乡洞元里中，乘碧霞飞舆，从十二飞龙二十四仙人，从西北来，下入某身中五藏之内。<br />
　　次又思玄母，身长六寸六分，着青宝神光锦绣霜罗九色之绶，头戴紫元玄黄宝冠，居九气无极之上琼林七映丹房玉宝洞元之府九光乡上清里中，乘紫云飞精羽盖，从十二凤凰、三十六玉女，从东南下来，入我五脏之中。思父母化为青黄二气，混沌如日之圆，映照五脏，光耀内外。便仰祝曰：<br />
　　父灵母精，二气齐并。九丹凝化，结胎紫琼。禀景太微，命统九灵。帝君敷神，流真灌生。五藏结络，六府洞清。胃管开聪，九窍朗明。宿节散灭，新胎更荣。变景炼髓，冠带九星。三晖翼部，飞入帝庭。毕，咽四十五气止。<br />
　　又思寂然天王，姓津讳濆裛，衣七色龙文通光之裘，头戴阴精夜光，治天朱宫琼台之上，乘八景飞轮，从玉仙十二人。<br />
　　次思不骄乐天王，姓凝讳谷矰醾，衣九色飞霜云文斑裘，头戴青华岁星玄精，治天元宫映丹之房九层玉台，乘白鹿丹霞之舆，从上宫玉仙三十六人。<br />
　　次思化应声天王，姓耀讳茕抵，衣九色流光耀云锦裘，头戴白光太白精，治天琼林上宫朱映之房，乘飞凤游霄紫轮，从太真玉仙三十六人。思三天真王共下，入我身五藏之内，化为赤白皂三色之炁，混沌如云之烟，从心孔而入，直匝五内。便微祝曰：<br />
　　九丹凝灵，三气结缠。玄真充降，内外明鲜。太仓开通，肠胃结仙。断灭节茎，散除宿根。三合成契，九化凝神。回精玉胞，以成我身。九色玄黄，流精灌津。荡洗积滞，内无滓尘。华条合秀，种植灵根。孔孔洞朗，节节泠然。骨化景飞，上升紫天。毕，仰咽九气止。<br />
　　又思中部八景神童：闭目存呼喉神名百流放、字道通，形长八寸八分，着九色章衣，戴平天紫晨之冠；肺神名素灵生、字道平，形长八寸一分，着白锦飞云之衣，头戴九元宝冠；心神名焕阳昌、字道名，形长九寸，着绛章单衣，头戴玉晨宝天冠；肝神名开君童、字道青，形长七寸，衣飞青羽裙，头戴三梁之冠；胆神名龙德拘、字道放，形长三寸六分，衣青黄绿三色之裙，头戴无极进贤之冠；左肾神名春元真，字道卿，形长三寸七分，着五色变光之裙，头戴远游之冠；右肾神名象地无，字道生，形长三寸五分，衣白锦单衣，头戴三气宝光之冠；脾神名宝元全，字道骞，形长七寸三分，着黄锦飞裙，头戴紫晨之冠。八景都竟，并如婴儿之形，一合在五脏之内，各安其所。仍叩齿八通，仰祝曰：<br />
　　中部八景，上变九回。化精玉胞，结气紫微。炼魂固魄，万神总归。帝君解结，九孔散开。玄母降灵，节节纳晖。内充外盈，华光无衰。得与八景，合辇同飞。本命告使，如兆所回。运我上升，披观灵扉。毕，仰咽八气止。便服胎精练神之符。<br />
　　胞下部有四结：一结在膀胱中，二结在阴中，三结在后门<br />
　　中，四结在两足中。兆欲解下部四结，以本命日夜半子时生气始入室，烧香，向西北九拜，朝元父三呼元父讳，转向东南三拜，朝玄母三呼玄母讳。还向太岁上，平坐，叩齿九通，闭目思元父，身长九寸九分，着玄黄素灵之绶，头戴七称珠玉之帻、无极进贤之冠，居九天之上太极琼宫玉宝之府丹灵乡洞元里中，乘碧霞飞舆，从十二飞龙、二十四仙人，从西北来，下入某身中五藏膀胱之内。<br />
　　次思玄母，身长六寸六分，着青宝神光锦绣霜罗九色之绶，头戴紫元玄黄宝冠，居九炁无极之上琼林七映丹房玉宝洞元之府九光乡上清里中，乘紫云飞精羽盖，从十二凤凰、三十六玉女，从东南来，入我膀胱之内，下至两脚。即思父母化为青黄二炁，混沌如日圆，映照一身，光耀内外。便仰祝曰：<br />
　　阴阳交泰，二炁洞明。上化玄丹，下转黄精。含胎变化，体无常形。帝君监映，九孔纳灵。十二部结，散灭黄庭。八景经络，胃结紫琼。三魂被炼，七魄安宁。万神保镇，内外齐平。三部八景，与我俱生。运我飞升，上造玉清。毕，咽二十四炁止。<br />
　　又思梵辅天王，姓精讳雾云霢，衣九色流云飞晨之裘，头戴流丹绛宝荧星玄精，治天南上七映之宫，乘流霞丹霄琼舆羽盖，从上宫玉仙十二人。<br />
　　次思梵摩迦夷天王，姓玄讳（凝）（泓），衣九色元凤飞云之裘，头戴玄晨辰星流精，治天九玄凤城紫琼玉台，乘白麟素云飞轮，从太华仙童三十二人。<br />
　　次思波梨答天王，姓王讳灵襜，衣九色无缝玄云宝裘，头戴无极流黄镇星飞精，治天陵曾玉京大有妙宫九曲之房，乘五色云舆，从太玄玉童十二人。思三天真王，共下降我身，治膀胱之中，下至两足，化为紫绿碧三色之炁，混沌如云雾，从<br />
　　阴中而入，流布膀胱、后门、两足之中，内外映照。便祝曰：<br />
　　三天育胎，九气结神。上化玄丹，下转变仙。二象交降，以成我身。六胃琼秀，九府纳真。十二结节，各各绝根，荡除秽炁，五灵敷陈。玄母吐精，炼化光鲜。金仙翼灵，玉华结篇。记名青宫，长保帝晨。毕，仰咽九炁止。<br />
　　又思下部八景神童：闭目存呼胃神，名同朱育、字道展，形长七寸，衣黄锦飞裙，头载平天紫晨之冠；穷肠中神名兆滕康、字道还，形长二寸四分，衣绛章单衣，头戴三梁之冠；大小肠中神名蓬送留、字道厨，形长二寸一分，衣黄绛飞裙，头戴玉晨宝天冠；胴中神名受亨勃、字道灵，形长九寸一分，衣九色章衣，头戴飞晨玉冠；胸膈中神名广瑛宅、字道仲，形长五寸，衣白锦飞裙，头戴无极进贤之冠；两肋神名辟假马、字道成，形长四寸一分，衣赤白二色之裙，头戴九元宝冠；左阴右阳中神名扶流起、字道圭，形长二寸三分，衣青黄白三色之裙，头戴远游之冠；右阴左阳中神名苞表明、字道生，形长二寸三分，衣青黄白三色之裙，头戴三染之冠。存八景都毕，并如婴儿之状，各安所在，千乘万骑，匝布在我阴中、膀胱、后门、两足之中。仍叩齿八通，仰祝曰：<br />
　　下部八景，散神飞仙。含元育炁，炼胎紫烟。太一元父，玄母交缠。二精流灌，含养内真。帝君定籍，司命改年。节结已散，九孔已鲜。魂魄保固，总摄万神。与我同升，俱造玉晨。毕，仰咽液八过止。<br />
　　又思道一内神，名逮无马、字道极生，形长二寸五分，衣紫文明光锦裙，头戴无极进贤之冠，在兆脐下丹田之中，总统三部二十四真，叩齿三十六通，微祝曰：<br />
　　玄上大神，总领无外。安镇幽谷，流精紫盖。众真侍灵，三部交卫。帝君映席，玄母欢泰。九元同符，司命延迈。三晨<br />
　　齐晖，与真结带。毕，仰咽二十四炁都止，便服三关十二结胞胎内符。符在本经。<br />
　　上部四结，固人泥丸，落人华容，夭人生魂。中部四结，合凶为群，盘固太仓，迅人游魂，来妖通奸，景梦不专。下部四结，结人后门，遏人九孔，断人命根。帝君告灵，九天玉文，消解结节，灭诸根源。<br />
　　卷三十禀生受命部二<br />
　　◎帝一混合三五立成法<br />
　　夫人者受生于天魂，经成于元灵，转轮九炁，挺生太一，开丝二道，积神幽宫。所以玄液七缠，流津敷泽，日月映其六虚，口目运其神气，云行雨施，德拟天地，胞胎内匠，五因来具，立人之道，其如此也。五因者，是五神也；三道者，是三真也。夫五神，天之魂；三真，道之炁。九天之胎，太一之源。日月天之道，玄液天之润，六虚天之光，幽宫天之府，神气天之化，元灵帝之变。凡此言九天者，乃混合帝君之变。变而化之，是谓九宫。九宫混变而同一矣。若兆欲修己来生，当从所生之宗。所生之宗，谓元父、玄母也。元父主炁，化理帝先；玄母主精，变结胞胎。精气相成，如阴阳相生，云行雨施，兆已道合，无名数起，三五兆始，禀形七九，既匝兆体，乃成和合。三五七九，洞真帝象之先，当须营天皇之功，九变为灵，功成人体。体与神并，神去则死，神守则生。是以三元为道之始，帝君为道之根，太一为道之变，九天为道之神，九宫为道<br />

                    <br>
                        　　之宅，玄液为道之津。可以照镜三田，以致神仙，朝适六合，夕守泥丸，坚执胎精，心中常欢。学道之子，须此为缘，见是经者，始可与言。存念太一，混合帝先，雄雌守神，灌流浩清，常使九天元炁则合九成也。夫洞其要也，则一体常存，津血自生，雄镇命户，雌守神室，太一无离，与天同时。故《太上隐符》曰：存其雄，守其雌，乃天地不能殄也。既存之焉，则五神守宅，五脏生华，灵栖绛宫，帝镇泥丸，百神坚固，胎塞命门。久则三一之神夕见，太一帝先晨降，并见形于子之寝处也。子当清洁斋戒，断绝外事，杜塞邪迳，节诸人物，罕为循诣，精心在一，晨夕循道，孜孜不替，沐浴五香，别静一室，烧香左右，以期真炁。太一之道尤忌血腥臭臊殗秽之气。若泣泪坠落，则帝君悲扰；哭声发口，则太一凝结。故九气止而不变，三一悲而不摄。九炁不变，则三一亦结。结滞日积，生气泄出，而故炁运入。故炁运入，将病将死之始也。是以真人谓哭音为死绝之声，谓泣涕为漏精之津，可不慎避之哉！若一见死尸及积日哀哭者，则帝君获罪，谪于太上太一，受考谴于玄虚也，将来三年子将亡矣。诸不受太一之道者，自不得同之于学生也。所以至忌尸哭腌秽忧泪之感，以为太一帝君之精思也。又不得见死尸，自受书之后，若见四十九尸者，皆不得长生，必中道绝命也。若见二十四尸者，则当暂过太阴，然后超仙。以为死尸之形既眄于两眼，尸秽之气亦滞缠于人思，所存记于绛宫。绛宫所识，虽忌犹存。宜暂归身显尸塞思，记之眼故也。子厚慎之哉！见血、尸丧、殗秽、哀哭、泣涕，皆太一之至忌也。若恒斋戒则存，易感精诚，立会太一，镇命欢欣，混合行之一十八年，白日升晨，此真人回老反婴之道也。<br />
　　存三一，守太一精洞房会帝君，则化生九灵于子形中，辅子之神明，成子之真仙，保子之长生，固子之胎魂也。白元、<br />
　　无英、桃君、司命、太一，混合五神，捧籍列符。五神各有所主，混合九变，三五洞化。于是三宫镇真，百节受灵，帝群宝籍，宿命无倾，周旋虚烟，启通玄精，二十四真忽然化生。上开上元，下开八冥，左朝六甲，右使六丁，玉华引日，太一并形，千乘万骑，举身登晨，白日升天。真人修是太一之道者，皆得三天之举，故曰举身登晨，白日升天。以鸡鸣时，晨登空无皆之中，到于三天之上。日之正中为白日，鸡之始鸣为登晨。是以存太一混合，多用鸡鸣及生气时也。九天九宫，中有九神，是谓天皇。九魂变成九气，化为九神，各治一宫，故曰九宫。太清中有太素、太和，洞房中有明堂、绛宫，是曰六府。上曰天府，下曰洞台。三五之号，其位不同。一曰太清之中，则三五帝君；二曰三一丹田神。又五者符籍之神，太一公子、白元、司命、桃康君是也，合而名为三五。三五各有宫室。若三真安在其宫，五神上见帝君。帝君左有元老丈人，右有玄一老君。此则无极之中所谓九君。上一则真一也。九君所谓天之魂，自然成真之子也。知精存九君，深思三真，必能以兆一体周旋三五之中，反覆七九之里，使天帝之灵魂常治在兆已，五神奉籍，周而复始，必将白日登度，何但不死而已。<br />
　　《高上神霄经》曰：魂生无中，布在九宫。道出八极，常游绛宫。三宫合化，是为紫房。紫房所在，先由明堂。兆能知之，当开金门。金门，洞房内也。又曰：混而合之，出入帝方。三五合一，必成仙王。此谓洞合之时，三真五神之道也。帝方，太清域也。故《大洞真经》中篇曰：二老在左右方，帝魂不可不分，三九变其上下，太一立其中根，五神奉我生籍，司命塞我死门，九宫合而为一，六合曌总而内真也。此言谓分别其宫室，混合其变化。此道是太上宝行长生根本，立人之帝先，为道之元始，生府之仙宗，帝籍之秘章，洞真之奇妙，九宫之要<br />
　　经也。<br />
　　◎九真中经天上飞文<br />
　　太上曰：夫人生结精积气，受胎敛血，所以凝骨吐津，散布流液，忽尔而立，怳尔而成，罔尔而具，脱尔而生。于是乃九神来入，五脏玄生。父母唯知生育之始，而不觉神适其间也。人体有尊神，其居无常，展转荣输，流注元津。此神外来内结，以立一身，非如三魂七魄，是积灵受气，生于父母者也。尊神有九宫，名号曰九真君，分化上下，转形万道。子能修之，则出水入火，五藏自生，长斋隐栖，以存其真。此文一名《九真中经》，一名《天上飞文》，一名《外国放品》，一名《神州灵章》，虽有四号，故书一耳。<br />
　　第一真法<br />
　　平旦，大神在心内，号曰天精君。平旦，接手于两膝上，闭气瞑目，内视存天精君，坐在心中，使大神口出紫气，以绕心外九重。毕，因叩齿九下，咽液九过。祝曰：天精大君，来见心中。身披朱衣，头巾丹冠。左佩神书，右带虎文。口吐紫华，养心凝魂。赤藏自生，得为飞仙。<br />
　　第二真法<br />
　　辰时，大神分形尽百骨中，号曰坚玉君。辰时，接手两膝上，闭气瞑目，内视存坚玉君，入坐一身诸百骨中，使口出白炁，吐以绕骨九重。毕，因叩齿九下，咽液九过。祝曰：坚玉<br />
　　大君，来入骨中，身披素衣，头巾白冠。左佩龙书，右带金真。口吐白炁，固骨凝苏，白骨不朽，筋亦不泯。百节生华，使我飞仙。<br />
　　第三真法<br />
　　已时，大神分形尽流入诸精血中，号曰元生君。已时，接手两膝上，闭气瞑目，内视存元生君，周游一身血脉精液之中，使口吐黄气，以缠孔脉外九重。毕，叩齿九下，咽液九过，祝曰：元生大君，周灌血躯，身披黄衣，头巾紫元。左佩虎箓，右带龙书，口吐黄津，固血填虚。精盈液溢，九灵俱居，使我飞仙，天地同符。<br />
　　第四真法<br />
　　午时，大神在肝中，号曰青明君。午时，接手于两膝上，闭气瞑目，内视存青明大君，入坐肝内，使口吐青炁，以绕肝九重。毕，叩齿九下，咽液九过，祝曰：青明大君，来入我肝。身披青衣，头巾翠冠。左佩虎章，右带龙文。口吐青气，养肝导神。青藏自生，上为天仙。太一护精，抱魄检魂。<br />
　　第五真法<br />
　　未时，大神在脾中，号曰养光君。未时，接手于两膝上，闭炁瞑目，内视存养光君，入坐脾中，使口吐绿炁，以绕脾九重。毕，叩齿九下，咽液九过。祝曰：养光大神，来入脾中，身披绿衣，头巾莲冠。左佩玉铃，右带威神。口吐绿华，养脾灌魂。黄藏自生，上为真人。<br />
　　第六真法<br />
　　申时，大神在肺中，号曰白元君。申时，接手于两膝上，闭炁瞑目，内视存白元君，入坐肺中，使口吐五色炁，以绕肺九重。毕，叩齿九下，咽液九过。祝曰：白元大君，来坐肺中。身披龙衣，黄晨华冠。左把皇籍，右执灵篇，左佩玄书，右带<br />
　　虎文，口吐五气，理肺和津，白藏自生，飞仙紫门。<br />
　　第七真法<br />
　　酉时，大神分坐，散形在两肾中，号曰玄阳君。酉时，接手于两膝上，闭炁暝目，内视存玄阳君，入形并坐两肾中，使口吐苍气，以绕肾九重。毕，叩齿九下，咽液九过，祝曰：玄阳大君，入坐肾中。身披紫衣，头巾扶晨。左佩龙符，右带凤文。口吐苍华，灌肾灵根。黑藏自生，身为飞仙。北登玄阙，游行天关。<br />
　　第八真法<br />
　　戌、亥时，大神在胆中，号曰合景君。戌、亥时，接手于两膝上，闭炁瞑目，内视含景君，入坐于胆中，使口吐五色炁，绕胆九重。毕，叩齿九下，咽液九过。祝曰：含景大神，来坐胆中。身披锦衣，头戴紫冠。左佩神光，右带玉真。口吐五气，养胆强魂。和精宝血，理液固身。使我上升，得为飞仙。<br />
　　第九真法<br />
　　子时，大神在头洞房之中，号曰无英公。子时，平坐，接手于两膝上，闭气瞑目，内视存无英君，坐在明堂之内洞房之中，使口吐紫气，绕头九重。毕，又使吐紫气绕两目内外九重。毕，又吐紫气，绕舌九重。毕，又使吐紫气绕齿九重。毕，凡四九三十六绕气，使都毕，叩齿三十六下，咽液三十六过。祝曰：无英大君，三元上神。镇守洞房，宫在泥丸。黄阙金室，化为九真。龙衣凤帔，紫翠青裙。手把真精，头巾华冠。左佩玉映，右带虎文。下坐日月，口吐紫烟。周气齿舌，朝溉明辰。出丹入虚，呼魄召魂。凝精坚胎，六合长欢。上登太微，得补真官。<br />
　　右九真之道毕矣，则泥丸镇塞，目童长存，五脏自生，血脉保津。若暂入太阴身经三官者，则九真召魂，太一守骸，三<br />
　　元护炁，太上摄魂，骨肉不朽，五脏不殒，能死能生，能阴能阳，出虚入无，天地俱生，是道士精静营形，感致九真之气应也。三元飞精以盈虚，太一抱我尸而反质。微乎！微乎！深哉！深哉！闭气使极，吐气使微妙，出虚入无，令其绵绵不自觉也。<br />
　　◎大洞回风混合帝一之法<br />
　　此法当六十日一行之耳，皆须本命日用未中已前、夜半已后二时，随意闭房自静，精心内观，凝神夷气，默然忘身，存思念读神名一周，令守死关，烧香左右，令气弥满房室，然后施行。若身有病痛处，皆当指呼其处神，使治之也。<br />
　　回风混合，为帝一之道，以本命之日，若不知本命，当用甲子日也。坐卧任意，在所便安，心密读神名曰：太微小童千景精，字会元子，一名三衿交，一名封帝真。恒守我舌本之下血液之府。小童口出赤气，绕我一身。舌本是死气之门，童子严固守之，使生血液，上凝泥丸。泥丸坚明，百神方正。<br />
　　太一尊神号务犹收，字归会昌，一名解明，一名寄频。恒守我玉枕之下，泥丸后户是死气之门，太一严固守之，使泥丸入于真气，七世父母受仰，玄之更生，上籍玉皇，重华万宁。<br />
　　帝君延凌梵，字履昌灵，一名七神，一名神丈人。恒守我两眉中间紫户之外宫。紫户之外宫是死气之门，帝君严固守之，使华盖入眉间，升紫房，七世父母罪解而福冲，上登帝宫。<br />
　　左无英公子玄元叔，字合符子，一名元素君，一名神公子。恒守我左腋之下肝之后户。肝之后户是死气之门，神公子严固<br />
　　守之，使左腋有玉光，引神明入眼睛。<br />
　　右白元洞阳君郁灵标，字玄夷绝，一名朱精，一名启成。恒守我右腋之下肺之后户。肺之后户是死气之门，白元君严固守之，使右腑有金光，引神明入六气之宫。七世反胎生一身，登玉房。<br />
　　中央司命丈人君理明初，字玄度卿，一名神宗，一名神灵华，恒守我绛宫心房之中四孔之户。四孔之户是死气之门，司命丈人君严固守之，使心中得其真理，绛宫生五色华，司命丈人口吐紫云气，洞溢我五脏内。<br />
　　命门挑君孩道康，字合精延，一名命王，一名命胞根。恒守我脐中之关命门外宫。命门外宫是死气之门，桃君孩道康严固守之，使脐中徘徊，黄云盈溢，三命生根，胞结解泄，令我七祖父母无阂，累殃宿罪无滞，世世度脱，上生天帝宫。<br />
　　泥丸天帝君上一赤子玄凝天，字三元先，一名伯无上，一名伯史华。恒守我泥丸中九孔之户。九孔之户是死炁之门，上一天帝君严固守之，使泥丸玉坚，金曜映真，体生宝光，九孔受灵，令我七祖父母世世安宁，解脱宿罪，共登上清。<br />
　　绛宫心丹田宫中一元丹皇君神运珠，字子南丹，一名生上伯，一名央云拘。恒守我项中之大椎骨首之户。骨首之户是死炁之门，中一丹皇君神运珠严固守之，使百骨受真气，大椎有日光，七祖父母获自然之生道，登仙南极宫。<br />
　　命门下一黄庭元王始明精，字元阳昌。一名婴儿胎，一名伯史原。恒守我两莞间车轴下户。车轴下户是死炁之门，黄庭元王严固守之，使百血结凝，神气不散，拔出地户，超度八难。<br />
　　泥丸九真，名帝昌上皇，字先灵元宗。恒守我口之四际。口之四际是死炁之门，帝昌上皇严固守之，使精气入，故气出，神光随身，放光万丈。七世父母罪脱祸除，生帝君玉房中。<br />
　　胆中八真，名含景君，字北台玄精。恒守我背之中骨之下节。中骨之下节是死炁之门，含景君严固守之，使背骨受生气，下节孔常闭，邪气不干，真光映形。<br />
　　两肾七真，名玄阳君，字冥光先生。恒守我背穷骨地户。穷骨地户是死炁之门，玄阳君严固守之，使地户伏生气，穷骨受神液，六津调满，生根深密。<br />
　　肺中六真，名上元素玉君，字梁南中童子。恒守我颈外十二关之梁。十二关之梁是死炁之门，上元素玉君严固守之，使上帝玉华映神间之下，玉晨之气入丹元之宫，七世父母解散结滞，受生太上之乡。<br />
　　脾中五真，名养光君，字太昌子。恒守我喉内极根之户。喉内极根之户是死炁之门，养光君严固守之，使玉光金真照洞喉根，太帝神气来往三宫之中。<br />
　　肝中四真，名青明君，字明轮童子。恒守我胃管之户膏膜之下。膏膜之下是死炁之门，青明君严固守之，使三素之气生华，五停之神侍卫出入，玉液之津灌泽胃管。<br />
　　精血三真，名元生君，字黄宁子玄。恒守我鼻两孔之下源。两孔之下源是死炁之门，元生君严固守之，使精神宣畅于百节，血液盈满于千关，万灵之气辅护，太一之魂保身。<br />
　　骨节二真，名坚玉君，字凝羽珠。恒守我太仓之府五肠之口。五肠之口是死炁之门，坚玉君严固守之，使黄庭香洁，三尸灭绝，中元之炁常满，帝皇之光郁郁，上冲泥丸，敷散筋骨。<br />
　　心中一真，名天精液君，字飞生上英。恒守我胸中四极之口，四极之口是死炁之门，天精液君严固守之，使五脏生华，四关受真，紫液流于胸中，绛炁结于百神，上升玉天，羽衣虎裙。<br />

                    <br>
                        　　九元之真男，名拘制，字三阳。恒守我左耳之下伏晨之户。<br />
　　伏晨之户是死炁之门，拘制三阳严固守之，使天聪发彻，幽谷鲜明，真炁云行，往来泥丸。<br />
　　皇一之魂女，名上归，字帝子，恒守我右耳之下伏晨之户。伏晨之户是死炁之门，上归帝子严固守之，使幽明之光上朗泥丸，太无之音独乐一身，玄金云钧，流彻太和。<br />
　　紫素左元君，名翳郁无刃，字安来上。恒守我头面之境，使万邪不侵，千精灭亡，又使紫云冲于泥丸，太素填于鼻孔，景云被于口齿，玉林聚于发肤，散七世之积尸，解七祖之罪仇，上生天帝堂，反真更受胎。<br />
　　黄素中元君，名圆华黄刃，字太张上。恒守我胸腹之境，使鬼魔伏制，三尸灭形，又使黄云散于支体，金液充于太仓，晨景之晖上华，太真之炁运光，七世父母罪解，受胎更生南宫。<br />
　　白素右元君，名启明萧刃，字金门上。恒守我下关之境，从小腹至脚底，使三积宿秽无滞，地尸土鬼沉灭，又使明玉之液上陶于阴极，神素金炁逆充于两莞，脾受九灵之润，脚生玄重之云，累祖解于冥罪，七世散于祸根，更生入南宫，上晏入帝轩。<br />
　　日中司命君，名接生，守我左手月中。桃君名方盈，守我右手。左目童子名飞云，右目童子名晨婴，肺部童子名素明，皆各守我两目之童子，备华盖之上精，五神固于五关，晖光充于太阳，魔气不入，百会受灵。<br />
　　胎中一元白炁君，名务玄子，字育尚生。太一精魂，名玄归子，字盛昌。凡二神，共守我五脏之上结喉之本户。结喉之本户是死炁之门，二神固密守之，使三华之气入帝一之府，九明之津生六胎之下，七玄散祸，七祖解结，身登真堂，并列太一。<br />
　　结中青炁君，名案延昌，字合和婴。元君精魂，名保谷童，<br />
　　字明天。凡二神，共守我五脏之下大胃之上口。大胃之上口是死炁之门，二神固密守之，使金液流匝，玉华映魂，神饴溢于穷肠，帝炁充于九关，七祖披释于玄忧，受更胎于玄仙，上业结解，下脱胞根。<br />
　　节中黑炁君，名斌来生，字精上门。帝真精魂，名幽台生，字灌上生。凡二神，共守我九肠之口伏源之下。伏源之下是死炁之门，二神固密守之，使太上之炁布散腹内，太一之神回行百骨，体有玉光，面保金泽，七祖父母得解冥罪，累业之先，世世解结，上生帝房，入保飚室。<br />
　　胞中黄炁君，名祖明车，字神无极。天帝精魂，名理维藏，字法珠。凡二神，共守我小腹之内二孔之本。二孔之本是死炁之门，二神固密守之，使日月之根生于二户之下，五帝之炁充于极阴之室，精华盈满，五液填溢，七祖父母反胎，宿封之殃解结，上生南宫，神仙受炁。<br />
　　血中赤炁君，名混离子，字叔火坚。司命精魂，名发细子，字庆玄。凡二神，共守我百关之血绝节之下。绝节之下是死炁之门，二神固密守之，使五常之液盈于六腑，灵润玉泽充于血肉，绝节不空，地门填塞，七祖结散，更生南极，我得玉仙，合道保德。<br />
　　上玄元父君，名高同生，字左回明。下玄玄母，名叔火王，字右回光。帝皇太一，名重冥空，字幽寥无。九帝尊神，名日明真，字众帝生。太常精魂，名杨堂王，字八灵。天帝九关魂，名录回道，字绝冥。天纪帝魂，名照无阿，字广神。凡七神，守我本命之根。本命之根，胞胎大结。常令胞囊玉清开明，七祖反胎，我命恒生，三天同符，上与日并。<br />
　　右我之死门三十九处，太上尊神皆已守备之，使口衔日光，手执月明，照我死门，使我长生，我体常生，读《大洞真经》，<br />
　　金音仰充，上入太无庭，解结散祸，拔脱七祖灵，反胎会南宫，世世有玉名，三涂灭根，轮转上清。三素老君，名牢张上，字神生道。正一左仙仲成子，一名帝宾，字四华。正一右仙曲文子，一名光坚，字灵和。守我鼻下人中。<br />
　　中央玄一老子，林灵天，字灵时道，守我阴茎之端。北方黑帝，保成曷，字北代，守我膀胱中。西方白帝，彰安幸，字西华，守我阴囊中。南方赤帝，长来觉，字南和，守我口舌中。东方青帝，雕梁际，字清平，守我五脏外。凡五帝、二老、左右仙，备卫本命，守我身，祖宗解考，福祚七玄，世世解结，散除胞根，胎精血光，金液玉泉，上生南宫，以为帝宾，我入八景，回驾琼轮，仰升九天，白日飞仙。<br />
　　帝卿名肇勒精，字中玄生，一名起非，一名常扶。绛宫中一名卿中光坚，字四化灵，一名幽车伯，一名董史华。黄庭下弼卿名缘上明，字谷下玄，一名奉申伯，一名奉光生。凡三帝卿神，卫我入帝一室，保我本命，于九天录存。祝名都毕，更闭两目，存此百神，变成白炁，如白烟之状，从玄虎中来，入我口中，郁郁良久，觉见白炁下从下部孔中出，又从玉茎孔中出，又觉白炁从两脚底、两手心中并出，并冠绕一躯，上下手足混合，一身与白同烟，上下不相见。良久，白炁忽复变色成紫云，郁郁，又从我口中入头中，及至五脏之间，充满腹内。良久，紫云又从两足底、两掌心大孔，玉茎孔中出，冠绕一躯，郁气上下与紫云相合，不相见也。须臾，存紫云之炁，充满左右及一室之内；又存见口中出风气之扇、紫云之烟。紫云之烟，乃回转更缠绕，忽成一真人，男形也，如始生之状，长四寸，号曰大洞帝一尊君，名父宁在，字合母精，是守死关之众神徊风混化共成此帝一之尊君也。又存此尊君来入我口中舌下，又从舌下径上升紫房六合宫，平坐，外向。尊君左手把兆五符，<br />
　　右手把兆五籍。尊君口之左边有日光，径九分；尊君口之右边有月光，径一寸。尊君口吐回风之炁，吹此日月之光，日月之光郁郁然，或白色，或黄色。令光炁下入兆五脏六腑、百节一身之内，洞彻朗然，内外如白日之状。良久，忘身忽然，事讫，乃心祝曰：<br />
　　大洞帝一，太素尊灵。父宁母精，二合双成。百真一混，一徊始生。身结八烟，变胎元婴。日月宝光，洞我躯形。太一在上，上与帝并。泥丸保玉，五脏华明。长合日月，手执洞经。位为仙公，晨升上清，三十九章，金符羽庭。毕，此是回风混合帝一之道也，万变百化，洞真太一之法，极尽于此矣。<br />
　　夕夕常存大洞帝一尊君，在兆鼻下人中中央，白日常存令在口内上齿之外、鼻人中皮内、上（庇月）之里、上齿之外，尊神形皆当向外坐立，起居在意存之。存尊君口中衔日光，径九分，照明万丈，洞明兆身。夫一者，帝之真一也。一之所变，归一者也。读《洞经》时，亦存帝一尊君在兆面前，以尊神口对兆之口间，令相向听我读《洞经》之音，以散七世之结焉。<br />
　　帝一尊君，名父宁在，字合母精。日夕常忆之，勿忘，辟万试，灭千患，除恶魔，致神仙也。若兆体中有疾痛不宁处，急存帝一尊君，令口吐日光白炁，熏我痛疾即愈。帝一尊君形如始生之男，不着衣服，身长四寸耳。所谓大洞胎始，形之真也。<br />
　　本命日常当读《大洞真经》三十九章一过，能恒诵习之，大吉也。须得万遍。大限充毕，乃得驾自然之云，乘八光之龙，千乘万骑，白日升仙矣。万遍既毕，然后一岁一读之耳。上帝云龙脱未来，迎者不过七百日中，忽在人间卒至，便升天矣。兆当坚守雌一，混合五神，精心回风，大会帝尊，诵习《洞经》三十九章，于是真仙之道毕矣，云龙之会审矣，罪结之根散<br />
　　矣，上祖获福命矣，兆勤之矣。<br />
　　第二部<br />
　　（宋）张君房着<br />
　　卷三十一禀生受命部三<br />
　　◎太微帝君太一造形紫元内二十四神回元经<br />
　　太微帝君、太一造形、紫元内神、二十四真人，混气变生，主仙上精，散解胞结，释滞关元，二十四神所命乃得除脱也。兆能修存名字者，则治镇一身，保守元精。欲解节结之法，当先祝之，乃得开关耳。此灵并是结气之玄宗，成体之具神，连道云雾，带生烟絜，能致玉辇龙骑，千万列行，同与一体，白日登天。此太一真人、二十四神，存玄元帝君上清乘飚欻之道也。常当安身静心，正气夷形，闭目内视，忘体念神，烧香盥练，存神守真，仿佛三八，蔼晖玄英，行之十八年，太上命太微帝君、太一五神、化生混灵道君，从二十四真人，千乘万骑，骋风摄云，呼吸流升，白日造天。存神之道，勿交非类，深室避事，栖精蹑空，心存目想，微妙守冲，静魂安形，则万害不伤，百鬼避窜，千妖不行，消灾散祸，神庆不可胜纪。先叩齿二十四通毕，乃存思。<br />
　　脑神，名觉元子，字道都，形长一寸一分，色正白。<br />
　　发神，名玄文华，字道衡，形长二寸一分，色玄。<br />
　　皮肤神，名通众仲，字道连，形长一寸五分，色黄。<br />
　　目神，名虚监生，字道童，形长三寸六分，衣五色。<br />
　　项髓神，名灵谟盖，字道周，形长五寸，色白素衣。<br />
　　膂神，名益历辅，字道柱，形长三寸，半白玉素衣。<br />
　　鼻神，名冲龙玉，字道微，形长二寸五分，青白黄色衣。<br />
　　舌神，名始梁峙，字道歧，形长七寸，正赤色。<br />
　　右一身上部八景神童名字，先存之并如婴儿之形，仿佛在身，各安其所。讫，乃叩齿八通，咽液八过，而微祝曰：<br />
　　上景八神，一合入身。帝君玄母，五神各陈。举形遁化，流变适真。千乘万骑，俱升帝晨。白元无英，道养太宾。八灵翼体，玉华衔烟。恍惚十周，经造日门。<br />
　　初存思之始，先三呼神名字。祝讫，又三呼神名字，令声则出口，三部同尔。<br />
　　平旦、日中、夜半三时，恒存二十四神，以次念之，祝呼如上法。《高上宝神明科经说》曰：叩齿之法，左左相叩，名曰扣天钟；右右相叩，名曰捶天磬；中央上下相对相叩，名曰鸣天鼓。若卒遇凶恶不祥，当扣天钟三十过。若经山辟邪，威神大祝，当捶天磬。若存思念道，致真招灵，当鸣天鼓。叩齿虽一，其实有左右上下也。故凶恶而畏天钟之响，山神而慑夭磬之动，招神而肃天鼓之震矣。玄音有节，希微内感，不可以一（既木）而求，不可以偶然而合也。千章万事，皆当如此。叩齿之道演矣，钟鼓之音别矣。是以道数不可乖错，法术不可杂乱。乖错则有暗昧之败，杂乱则有嚣毁之祸。非冥冥之无贯也，行冥贯之无序则道之不可成，事之不可验，良由求真之途不得也。履迹踧之造，而多愆于世俗矣。扣天钟三十过谓无他祝孤行此以除不祥耳。若有所案行，随本法叩齿之多少，不必须扣三十过也。<br />
　　喉神，名百流放，字道通，形长八寸八分，九色衣。<br />
　　肺神，名素灵生，字道平，形长八寸一分，纯白。<br />
　　心神，名焕阳昌，字道明，形长九寸，色赤。<br />
　　肝神，名开君童，字道青，形长六寸，色青黄。<br />
　　胆神，名龙德拘，字道放，形长三寸六分，色青黄绿。<br />
　　左肾神，名春元真，字道卿，形长三寸七分，数变白赤青五色无常。<br />
　　右肾神，名象地无，字道生，形长三寸五分，色白或黑。<br />
　　脾神，名宝元全，字道骞，形长七寸三分，色正黄。<br />
　　右一身中部八景神童名字，次存之并如婴儿之形，仿佛在身，各安其所。讫，叩齿八通，咽液八过，而微咒曰：<br />
　　中景八神，四变九飞。练魂正身，明景同晖。帝君解结，胎练四归。上通玄母，散灵步威。得与八神合辇齐扉，千乘万骑上登太微。<br />
　　胃神，名同来育，字道展，形长七寸，色黄。<br />
　　穷肠中神，名兆滕康，字道还，形长二寸四分，黄赤色。<br />
　　大小肠中神，名蓬送留，字道厨，形长二寸一分，色赤黄。<br />
　　胴中神，名受厚勃，字道虚，形长九寸一分，九色衣。<br />
　　胸膈神，名广瑛宅，字道仲，形长五寸，色白。<br />
　　两胁神，名辟假马，字道成，形长四寸一分，赤白色。<br />
　　左阴左阳神，名扶流起，字道圭，形长二寸三分，青黄白色，在男存为左阳，在女存为左阴。<br />
　　右阴右阳神，名苞表明，字道生，形长二寸三分，青黄白色，在男存为右阳，在女存为右阴。<br />
　　右一身下部八景神童名字，后存之并如婴儿之形，仿佛在身，各安其所。讫，乃叩齿八通，咽液八过，而微祝曰：<br />
　　下景八神，散形化灵。紫烟郁生，含元守精。太一元父，帝君挺生。七爽免籍，司命记生。魂魄以安，五华育明。千乘万骑，与我同并。先造太素，北揖上清。<br />
　　道一内神，名逮无马，字道极生，形长一寸二分，紫色，男存曰道一内神，女存曰真元中灵。<br />
　　右一神极根之幽神，守中之上灵也。次又存之如婴儿之状，安坐其所。讫，乃叩齿二十四通，咽液二十四过，而微祝曰：<br />
　　玄上内真，养形侍晨，总纽摄纲，九度八旋。斗星内朗，宫馆九陈。帝君合昌，九道七咽。出液内精，和灌众神。五藏生华，反老童颜。千乘万骑，与我升天。上朝太陛，高揖玉晨。<br />
　　右一身宝，名内，字化，生之精神也。不知此名，则仙道不成矣。若解结之日，不先祝此者，则结节不解也。结节不解，必三魂失适，上元内丧，五老失明，帝君乖疏也。男存为童子之神，女存为女子之神，俱同一名字也。<br />
　　存二十四神，当以夜半去枕平卧，握固放体，气调而微微，存思其身神，安念帝君，令仿佛居位，闭目内视之，如有不具，便当烧香平坐，闭目，握固两膝上，精存众神，祝行如法。其平旦、日中时，存神，自平坐而行之，勿令有见之者矣。皆内视临闭目而存也。<br />
　　月一日夜半存神讫，又存两目中有白无如鸡子大，在面目前，须臾变成两明镜，径九寸，以前后照我一体上，二十四神使洞鉴分明。良久，乃心祝曰：<br />

                    <br>
                        　　大明宝镜，分形散花。鉴朗元神，制却万魔。飞行上清，披云巾罗，役使千灵，封山召河。毕，五日一行之，所谓覆校内精，检敛五神者也。常能行之，灾害不生，而位登高仙。<br />
　　拂童之道，使彻见帝君、五神之法，常以甲子之旬庚午日日中时，取清水一升，以一铢真丹投水中，搅之左行三七过，祝曰：<br />
　　玄流朱精，生光八明。身神众列，并来见形。彻视万里，中达九灵。帝君映童，使我上清。祝毕，东向以洗目二七过。<br />
　　恒行之者，彻视万神。祝当微言，以水向月建洗目，不常东向也。<br />
　　◎济众经<br />
　　太上道君告普光真人曰：五种烟絜，聚而成体，会其宿业，因而受识，轮转其神，有其生也。因识受染，流入恶缘。处在昏衢，居于暗界，荫蔽垢浊，魔狱禁形，长劫艰辛，失于明性，由是展转迷波苦海中，未有一人求出离者。<br />
　　普光又问：烟絜之理，何处流来？暗界明性，是谁为主？神之与识，何处禀形？识神是一，为复二耶？是一不合二名，是二各明何事？为善作恶，不审是谁？若神之所为，则神妙无方。既曰无方，则无过恶。识为恶者，识当异神。彼此罪罚，何容累及？何以扶我？闻神尊所说道品中善恶两业必由于神，以是言之，识有何罪？臣之愚蒙，实所不了，伏惟哀愍，有以教之，则万劫因绿，一切咸荷！<br />
　　太上道君告普光曰：五无相结，乃有烟絜。触业生形，因形能化，性理和合，是以为物。从识生变，神乃为用。识之与神，不一不异。何以故？法同源故。体则是识，五性相和；用则为神，照于境智。神若无识，何所用智？识若无神，不能为理。譬犹荇菜而为和羹，五味相和，何曾列异？无菜则味不独擅，无神则识不为用。是以用神为智，味菜为羹。以此论之，何曾有暗？众生执着，是故无明。悟则是明，明无定处；迷则为暗，暗岂殊方？深爱为狱，形乃被拘；无爱无受，亦无所有。譬如野外无人之乡，十二时神何曾有地？墙垣既至，屋宇斯成，<br />
　　四方之神以效灵变。故其屋宇诸神尽在。众生暗狱，亦复如是。神之来也，不知所从？神之去也，不知所往？恶业若成，狱则为业；罪咎君尽，亦不知无。且智有大小，神有尊卑，见神则曰无方，一切人应皆圣。何以故？同不同故。普光真人，汝今当知明暗神识尽于此也。<br />
　　◎说真父母<br />
　　天尊言曰：气气相续，种种生缘，善恶祸福，各有命根，非天、非地、亦又非人，正由心也，心由神也。形非我有，所以得生者，从虚无自然中来，因缘寄胎，受化而生。我受胎父母，亦非我始主父母也。真父母不在，此父母贵重尊高无上。今所生父母，我寄备因缘，禀受养育之恩，故以礼报而称为父母焉。故我受形亦非我形也，寄之为屋宅，因之为营构，以舍我也。附之以为形，示之以有无，故得道者无复有形也。及无身神也，一身神并一，则为真身，归于始生父母而成道也。<br />
　　◎九真帝君九阴混合纵景万化隐天诀<br />
　　《帝君九阴经》曰：欲变化分形，隐沦八方，匿躯藏影，入室造冥，来致万物，招制邪魅者，当常斋修帝君九阴之精思也。<br />
　　北斗第一星中名太上宫，宫中有帝君变隐逃元。内妃名太<br />
　　一法恒，字幸正扶，着黄锦帔丹青飞裙，颓云髻。<br />
　　第二星中名中元宫，宫中有帝君保胎化形。内嫔名太一三瓮，字罗朱婴，着赤锦帔绿羽飞裙，颓云髻。<br />
　　第三星中名真元宫，宫中有帝君六遁七隐。上元丹母名太一虚夷，字仲双兆，着青锦帔绣羽华飞裙，颓云髻。<br />
　　第四星中名纽幽宫，宫中有帝君匿景藏光。中元内妃名太一七烈，字横单盘，着紫锦帔黄华羽裙，颓云髻。<br />
　　第五星中名纲神宫，宫中有帝君变体易景。斗中大女名太一郁书，字畴丘兰。着朱锦帔紫青飞裙，颓云髻。<br />
　　第六星中名纪明宫，宫中有帝君隐迹散众，斗中中女名太一气精，字抱定陵。着朱锦帔青绣飞裙，颓云髻。<br />
　　第七星中名关会宫，宫中有帝君分景万形。斗中少女名太一郁墨，字天凡，着朱锦帔青华明羽裙，颓云髻。<br />
　　第八星中名帝席宫，宫中有帝君化日月水火。斗中高皇左夫人名太一石启珠，字落茂华，着紫锦帔绣羽飞丹裙，颓云髻。<br />
　　第九星中名上尊宫，宫中有帝君化金石山河，斗中高皇右夫人名太一条，字云育玄，着绿锦帔翠羽华裙，颓云髻。<br />
　　右九帝君、九星斗中宫，隐妃九阴名字，若祝说之时，但说位号名字耳，勿道着衣帔及头髻下也。子能知帝君九阴者，升晨上天，位为上清真人，兆在世终身不受哭泣灾殃，太阴之神卫从，万灵之精拜谒，分形散变，混合天地。此太阴九妃者，乃帝君之阴宫神也。兆行道解结，奉符上籍，安魂制魄，化生体神，道炁延精，以求长生。而不知帝妃之名字，行九阴以混合者，亦万不得仙也。两眉间却入一寸为明堂，明堂正方一寸，帝君、太阴九妃常居其中，恒以月之偶日斋，用生炁时烧香，入别室，坐卧任意，瞑目，良久，存帝君安坐在太极紫房中；又存太一五神在六合中；又存北斗九星在心中；又存太阴九妃<br />
　　在明堂中；又存太微童子干景精对立帝君前，童子左手把五符，右手把五籍；又存兆之形立童子后；又存太阴九妃从明堂中上入太极紫房中，以次横列立兆后；又存太一五神从六合中上入太极紫房中，以次横列立太阴九妃后。都毕，于是帝君众神倏欻一合大变，共为一人。一人如婴儿始生之状，名曰无常童子，字变化。左手把九星，头戴日，口衔月。童子以日月九星之光，映熏兆一身，内外洞彻，自觉兆一身通赤如火之炎，无复表里，表里皆炯炯然也。此为帝君、太一九阴混合变化万形也。良久，毕，叩齿二十四通，咽液九过，乃微祝曰：<br />
　　洞天神光，回曜紫清。玄阴九晨，隐沦绝冥。斗中夫人，三女散形。神妃内化，万物立成。电光雷激，云雾流零。九变十化，生丹起青。太一九女，合化混停。无常纵遁，沦虚馆冥。锦帔华袂，紫羽飞裙。左佩隐符，右带虎文。衔火戴斗，手把绝幡。傍麾八风，四掣景云。逍遥天纲，化荡七元。蔽伏山河，巅回五辰。日月塞晖，列宿失真。分形作百，化躯入千。在火为火，入林为林。居水为水，入山为山。所求忽至，所召已前，倏欻适心，盼目立臻。千种万物，随心所言。帝君在形，太上玉晨。无英同景，四文白元。永生天地，保养我身。口有所道，随意化迁。玉童奉待，玉华执巾。神妃献香，四真同轩。事事物物，皆如我言。毕。<br />
　　卷三十二杂修摄部一<br />
　　◎养性延命录（并序）<br />
　　夫禀气含灵，惟人为贵。人所贵者，盖贵于生。生者神之本，形者神之具。神大用则竭，形大劳则毙。若能游心虚静，息虑无为，候元气于子后时，导引于闲室，摄养无亏，兼饵良药，则百年耆寿是常分也。如恣意以耽声色，役智而图富贵，得丧萦于怀抱，躁挠未能自遣，不拘礼度，饮食无节，如斯之流，宁免夭伤之患也？余因止观微暇，聊复披览《养生要集》。其集乃前彦张湛道林之徒，翟平黄山之辈，咸是好事英奇，志在宝育，或鸠集仙经真人寿考之规，或采摭彭祖、李聃长龄之术，上自农黄已来，下及魏晋之际，但有益于养生乃无损于后患。诸本先皆记录，今略取要法，删弃繁芜，类聚篇题，号为《养性延命录》。庶补助于有缘，冀凭以济物耳。<br />
　　《神农经》曰：食谷者智慧聪明，食石者肥泽不老（谓炼五石也），食芝者延年不死，食元气者地不能埋，天不能杀。是故食药者，与天地相弊，日月并列。<br />
　　《老君死（河上公曰：谷，养也，能养神不死。神为五脏之神，肝藏魂，肺藏魄，心藏神，肾藏精，脾藏志。五藏尽伤，则五神去矣），是谓玄牝（言不死之道，在于玄牝。玄，天也，<br />
　　天于人为鼻；牝、地也，地于人为口。天食人以五气，从鼻入，藏于心。五气清，为精神、聪明、音声、五性。其鬼曰魂，魂者，雄也。出入人鼻，与天通，故鼻为玄也。地食人以五味，从口入，藏于胃。五味浊，为形骸、骨肉、血脉、六情。其鬼曰魄，魄者，雌也。出入于口，与地通，故口与地通，故口为牝也）。玄牝之门，是谓天地根（根、元也。言鼻口之门，乃是天地之元气所从往来也）。绵绵若存（鼻口呼吸喘息，当绵绵微妙，若可存，复若无有也），用之不勤（用气当宽舒，不当急疾勤劳）。<br />
　　《老君德经》曰：出生（谓情欲出于五内，魂定魄静故生也）入死（谓情欲入于胸臆，精散神惑故死也），生之徒十有三，死之徒十有三（言生死之类各十有三，谓九窍四关也。其生也，目不妄视，耳不妄听，鼻不妄嗅，口不妄言，手不妄持，足不妄行，精不妄施。其死也，反是），人之生，动之死地亦十有三（人欲求生，动作反之，十三之死地也）。夫何故？以其求生之厚（所以动之死地者，以其求生活之太厚也。远道反天，妄行失纪）。盖闻善摄生者，陆行不遇兕虎，入军不被甲兵，兕无所投其角，虎无所措其爪，兵无所容其刃。夫何故？以其无死地焉（以其不犯上十三之死地也）。<br />
　　《庄子养生篇》曰：吾生也有涯（向秀曰：生之所禀，各有涯也），而智也无涯（嵇康曰：夫不虑而欲，性之动也；识而发感，智之用也。性动者，遇物而当足，则无余智；从感而求，倦而不已。故世之所患，常在于智用，不在性动也）。以有涯随无涯，殆已（郭象曰：以有根之性，寻无穷之智，安得而不困哉）。已而为智者，殆而已矣（向秀曰：已困于矣，又为以攻之者，又殆矣）。<br />
　　《庄子》曰：达生之情者，不务生之所无以为（向秀曰：<br />
　　生之所无以为者，性表之事也。张湛曰：生理自全，为分外所为，此是以有涯随无涯也）；达命之情者，不务智之所无奈何（向秀曰：命尽而死者是。张湛曰：秉生顺之理，穷所禀之分，岂智所奈何）。<br />
　　《列子》曰：少不勤行，庄不竞时，长而安贫，老而寡欲，闲心劳形，养生之方也。<br />
　　《列子》曰：一体之盈虚消息，皆通于天地，应于万类（张湛曰：人与阴阳通气）。和之于始，和之于终，静神灭想，生之道也（始终和则神志不散）。<br />
　　《老君妙真经》曰：人常失道，非道失人；人常去生，非生去人。故养生者，慎勿失道；为道者，慎勿失生。使道与生相守，生与道相保。<br />
　　《黄老经玄示》曰：天道施化，与万物无穷；人道施化，形神消亡。转神施精，精竭故衰。形本生精，精生于神。不以精施，故能与天合德；不与神化，故能与道同式。《玄示》曰：以形化者，尸解之类。神与形离，二者不俱，遂象飞鸟入海为蛤，而随季秋阴阳之气。以气化者，生可异也；以形化者，甚可畏也。<br />
　　严君平《老君指归》曰：游心于虚静，结志于微妙，委虑于无欲，归指于无为，故能达生延命，与道为久。<br />
　　《大有经》曰：或疑者云：始同起于无外，终受气于阴阳，载形魄于天地，资生长于食息，而有愚有智，有强有弱，有寿有夭，天耶？人耶？解者曰：夫形生愚智，天也；强弱寿夭，人也。天道自然，人道自己。始而胎气充实，生而乳食有馀，长而滋味不足，壮而声色有节者，强而寿；始而胎气虚耗，生而乳食不足，长而滋味有馀，壮而声色自放者，弱而夭。生长全足，加之导养，年未可量。<br />
　　《道机》曰：人生而命有长短者，非自然也。皆由将身不谨，饮食过差，淫泆无度，忤逆阴阳，魂神不守，精竭命衰，百病萌生，故不终其寿。<br />
　　《河图帝视萌》曰：侮天时者凶，顺天时者吉。春夏乐山高处，秋冬居卑深藏，吉利多福，寿考无穷。<br />
　　《洛书宝予命》曰：“古人治病之方，和以体泉，润以元气，药不辛不苦，甘甜多味，常能服之，津流五脏，系之在肺，终身无患。<br />
　　《孔子家语》曰：食肉者，勇敢而悍（虎狼之类）；食气者，神明而寿（仙人、灵龟是）；食谷者，智慧而夭（人也）；不食者，不死而神（直任喘息而无思虑）。<br />
　　《传》曰：杂食者，百病妖邪锺。所食愈少，心愈开，年愈益；所食愈多，心愈塞，年愈损焉。<br />
　　太史公司马谈曰：夫神者，生之本；形者，生之具也。神大用则竭，形大劳则毙。神形早衰，欲与天地长久，非所闻也。故人所以生者，神也；神之所托者，形也。神形离别则死，死者不可复生，离者不可复返，故乃圣人重之。夫养生之道，有都领大归，未能具其会者，但思每与俗反，则暗践胜辙，获过半之功矣。有心之徒，可不察欤？<br />
　　《小有经》曰：少思、少念、少欲、少事、少语、少笑、少愁、少乐、少喜、少怒、少好、少恶，此十二少，乃养生之都契也。多思则神怠，多念则志散，多欲则损智，多事则形疲，多语则气争，多笑则伤藏，多愁则心慑，多乐则意溢，多喜则忘错昏乱，多怒则百脉不定，多好则专迷不治，多恶则焦煎无欢。此十二多不除，丧生之本也。无多者，几乎真人大计。奢懒者寿，悭靳者夭，放散劬劳之异也。田夫寿，膏梁夭，嗜欲多少之验也。处士少疾，游子多患，事务繁简之殊也。故俗人<br />
　　竞利，道士罕营。胡昭曰：目不欲视不正之色，耳不欲听丑秽之言，鼻不欲向膻腥之气，口不欲尝毒辣之味，心不欲谋欺诈之事，此辱神损寿。又居常而叹息，晨夜而吟啸不止，来邪也。夫常人不得无欲，又复不得无事，但当和心少念，静虑，先去乱神犯性之事，此则啬神之一术也。<br />

                    <br>
                        　　《黄庭经》曰：玉池清水灌灵根，审能修之可长存。名曰饮食自然。自然者，则是华池。华池者，口中唾也。呼吸如法，咽之则不饥也。<br />
　　《老君尹氏内解》曰：唾者，漱为体泉，聚为玉浆，流为华池，散为精汋，降为甘露。故口为华池，中有体泉，漱而咽之，溉藏润身，流利百脉，化养万神，肢节毛发宗之而生也。<br />
　　《中经》曰：静者寿，躁者夭。静而不能养减寿，躁而能养延年。然静易御，躁难持，尽顺养之宜者，则静亦可养，躁亦可养。<br />
　　韩融元长曰：酒者，五谷之华，味之至也，亦能损人。然美物难将而易过，养性所宜慎之。<br />
　　邵仲堪曰：五谷充肌体而不能益寿，百药疗疾延年而不能甘口。充肌甘口者，俗人之所珍。苦口延年者，道士之所宝。<br />
　　《素问》曰：黄帝问歧伯曰：余闻上古之人，春秋皆百岁而动作不衰（谓血气犹盛也）；今时之人，年所始半百动作皆衰者，时世异耶？将人之失耶？歧伯曰：上古之人，其知道者，法则阴阳，和于术数（房中交接之法），饮食有节，起居有度，不妄动作，故能形与神俱，尽终其夭命，寿过百岁；今时之人则不然，以酒为浆，以妄为常，醉以入房，以（欲心）竭其精，以好散其真，不知持满，不时御神，务快其心，逆于阴阳，治生起居无节无度，故半百而衰也。<br />
　　《老子》曰：人生大期，百年为限，节护之者，可至千岁。<br />
　　如膏之用，小炷与大耳。众人大言而我小语，众人多烦而我少记，众人悸暴而我不怒，不以人事累意，不修君臣之义，淡然无为，神气自满，以为不死之药，天下莫我知也。无谓幽冥，天和人情，无谓暗昧，神见人形。心言小语，鬼闻人声；犯禁满千，地收人形。人为阳善，正人报之；人为阴善，鬼神报之。人为阳恶，正人治之；人为阴恶，鬼神治之。故天不欺人依以影，地不欺人依以响。<br />
　　老君曰：人修善积德而遇其凶祸者，受先人之馀殃也；犯禁为恶而遇其福者，蒙先人之馀福也。<br />
　　《名医叙病论》曰：世人不终耆寿，咸多夭殁者，皆由不自爱惜，忿争尽意，邀名射利，聚毒攻神，内伤骨体，外乏筋肉，血气将无，经脉便壅，内里空疏，惟招众疾，正气日衰，邪气日盛矣。不异举沧波以注爝火，颓华岳而断涓流，语其易也，甚于兹矣。<br />
　　彭祖曰：道不在烦，但能不思衣，不思食，不思声，不思色，不思胜，不思负，不思失，不思得，不思荣，不思辱，心不劳，形不极，常导引、内气、胎息尔，可得千岁，欲长生无限者，当服上药。<br />
　　仲长统曰：荡六情五性，有心而不以之思，有口而不以之言，有体而不以之安。安之而能迁，乐之而不爱。以之图之，不知日之益也，不知物之易也，彭祖、老聃庶几，不然彼何为与人者同类，而与人者异寿？<br />
　　陈纪元方曰：百病横夭，多由饮食。饮食之患，过于声色。声色可绝之逾年，饮食不可废之一日。为益亦多，为患亦切（多则切伤，少则增益）。<br />
　　张湛云：凡贵权势者，虽不中邪，精神内伤，身心死亡（非妖邪外侵，直由冰炭内煎，则自崩伤中呕血）；始富后贫，<br />
　　虽不中邪，皮焦筋出，委痹为挛（贫富之于人，利害犹于权势，故疴疹损于形骸）。动胜寒，静胜热，能动能静，所以长生。精报清净，乃与道合。<br />
　　《庄子》曰：真人其寝不梦。<br />
　　《慎子》云：昼无事者夜不梦。<br />
　　张道人年百数十，甚翘壮也，云：养性之道，莫久行、久坐、久卧、久听，莫强食饮，莫大醉，莫大愁忧，莫大哀思，此所谓能中和。能中和者，必久寿也。<br />
　　《仙经》曰：我命在我不在于天，但愚人不能知此，道为生命之要。所以致百病风邪者，皆由恣意极情，不知自惜，故虚损生也。譬如枯朽之木，遇风即折；将崩之岸，值水先颓。今若不能服药，但知爱精节情，亦得一二百年寿也。<br />
　　张湛《养生集叙》曰：养生大要：一曰啬神，二曰爱气，三曰养形，四曰导引，五曰言语，六曰饮食，七曰房室，八曰反俗，九曰医药，十曰禁忌。过此以往，义可略焉。<br />
　　青牛道士言：人不欲使乐，乐人不寿，但当莫强为力所不任，举重引强，掘地苦作，倦而不息，以致筋骨疲竭耳。然劳苦胜于逸乐也。能从朝至墓常有所为，使之不息乃快，但觉极当息，息复为之。此与导引无异也。夫流水不腐，户枢不朽者，以其劳动数故也。饱食不用坐与卧，欲得行步务作以散之。不尔，使人得积聚不消之疾，及手足痹蹙，面目黧皱，必损年寿也。<br />
　　皇甫隆问青牛道士（青牛道士姓封，字君达，其养性法则可施用），大略云：体欲常劳，食欲常少，劳无过极，少无过虚。去肥浓，节咸酸，减思虑，损喜怒，除驰逐，慎房室。武帝行之有效。<br />
　　彭祖曰：人受气虽不知方术，但养之得理，常寿一百二十<br />
　　岁。不得此者，皆伤之也。少复晓道，可得二百四十岁。复微加药物，可得四百八十岁（嵇康亦云：道养得理，上可寿千岁，下可寿百岁）。<br />
　　彭祖曰：养寿之法，但莫伤之而已。夫冬温夏凉，不失四时之和，所以适身也。重衣厚褥，体不堪苦，以致风寒之疾；厚味脯腊，醉饱厌饫，以致聚结之疾；美色妖丽，嫔妾盈房，以致虚损之祸；淫声哀音，怡心悦耳，以致荒耽之惑；驰骋游观，弋猎原野，以致荒狂之失；谋得战胜，兼弱取乱，以致骄逸之败。盖圣贤或失其理也。然养生之具，譬犹水火，不可失适，反为害耳。<br />
　　彭祖曰：人不知道，经服药损伤，血气不足，内理空疏，髓脑不实，内已先病，故为外物所犯，风寒酒色以发之耳。若本充实，岂有病乎？<br />
　　仙人曰：罪莫大于淫，祸莫大于贪，咎莫大于谗。此三者祸之车，小则危身，大则危家。若欲延年少病者，诫勿施精，施精命夭残。勿大温消骨髓，勿大寒伤肌肉，勿咳唾失肌汁，勿卒呼惊魂魄，勿久泣神悲蹙，勿恚怒，神不乐，勿念内志恍惚，能行此道，可以长生。<br />
　　◎杂戒忌禳灾祈善<br />
　　久视伤血，久卧伤气，久立伤骨，久行伤筋，久坐伤肉。远思强健伤人，忧恚悲哀伤人，喜乐过差伤人，忿怒不解伤人，汲汲所愿伤人，戚戚所患伤人，寒暖失节伤人，阴阳不交伤人。凡交，须依导引诸术。若能避众伤人事，而复晓阴阳之术，则<br />
　　是不死之道。大乐气飞扬，大愁气不通。用精令人气力乏，多睡令人目盲，多唾令人心烦，贪美食令人泄痢。俗人但知贪于五味，不知有元气可饮。圣人知五味之毒焉，故不贪，知元气可服，故闭口不言，精气息应也。唾不咽则气海不润，气海不润则津液乏，是以服元气、饮醴泉，乃延年之本也。<br />
　　沐浴无常不吉，夫妇同浴不吉。新沐浴及醉饱、远行归还大疲倦，并不可行房室之事，生病，切慎之。丈夫勿头北向卧，令人神不安，多愁忘。勿跂井，今古大忌。若见十步地墙，勿顺墙坐卧，被风吹发癫痫疾。勿怒目久视日月，使目睛失明。凡大汗勿脱衣，不慎多患偏风半身不遂。新沐浴讫，不得露头当风，不幸得大风剌风疾。触寒来勿面临火上，成痫，起风眩头痛。勿跂床悬脚，久成血卑，足重腰疼。凡脚汗勿入水，作骨痹，亦作遁疾。久忍小便，脉冷，兼成冷痹。凡食热物汗出勿荡风，发疰头痛，令人目涩饶睡。凡欲眠勿歌咏，不祥。眠起勿大语，损人气。凡飞鸟投人不可食，鸟若开口及毛下有疮，并不可食之。凡热泔洗头，冷水濯，成头风。凡人卧头边勿安火炉，令人六神不安。冬日温足冻脑，春秋脑足俱冻，此乃圣人之常法也。凡新哭泣讫便食，即成气病。夜卧勿覆头，妇人勿跂灶坐，大忌。凡唾不用远，远即成肺病，令人手重、背疼、咳嗽。凡人魇，勿点灯照定，魇死暗唤之，即吉，亦不可近前及急唤。凡人卧勿开口，久成病渴，并失血色。凡旦起勿以冷水开目洗面，令人目涩、失明、饶泪。凡行途中触热，逢河勿洗面，生鸟<黑干>。人睡讫忽觉，勿饮水更卧，成水痹。凡时病新汗解，勿饮冷水，损人心腹，不平复。凡空腹不可见闻臭尸气，入鼻令人成病。凡欲见死尸，皆须先饮酒及咬蒜，辟毒气。凡小儿不用令指月，两耳后生疮欲断，名月会疮，捣假麻末傅令产妇着肿。凡人卧不用隐膊下，令人六神不安。凡<br />
　　卧，春夏欲得头向东，秋冬头向西，有所利益。凡丈夫，饥欲得坐小便，饱则立小便，令人无病。凡人睡欲得屈膝侧卧，益人气力，凡卧欲得数转侧，语笑欲令至少，莫令声高大。春欲得瞑卧早起，夏秋欲得侵夜卧早起，冬欲得早卧晏起，皆有所益。虽云早起，莫在鸡鸣前，晏起莫在日出后。冬日天地闭，阳气藏，人不欲作劳出汗，发泄阳气，损人。新沐浴讫，勿当风、结髻，勿以湿髻卧，使人患头风，眩闷、发秃、面肿、齿痛、耳聋。湿衣及汗衣皆不可着久，令发疮及患风。<br />
　　老君曰：正月旦，中庭向寅地再拜，咒曰：“（某甲）年年受大道之恩，太清玄门愿还（某甲）去岁之年。男女皆三通自咒，常行此道延年（玄女有清神之法，淮南有祠灶之规，咸欲体合真灵，护生者也）。仙经秘要，常存念心中，有气大如鸡子，内赤外黄，辟众邪延年也。欲却众邪百鬼，常存念为炎火如斗，煌煌光明，则百邪不敢千人，可入瘟疫之中。暮卧常存作赤气在外，白气在内，以覆身辟众邪鬼魅。<br />
　　老君曰：凡人求道，勿犯五逆六不祥，有犯者凶。大小便向西一逆，向北二逆，向日三逆，向月四逆，仰视天及星辰五逆。夜起裸形一不祥，旦起嗔恚二不祥，向灶骂詈三不祥；以足向火四不祥，夫妻画合五不祥，怨恚师父六不祥。凡人旦起常言善事，天与之福。凡言奈何歌啸，名曰请祸。慎勿上床卧歌，凶。始卧伏卧床，凶。饮食伏床，凶。以匙筋击盘上，凶。司阴之神在人口左，人有阴祸，司阴白之于天，天则考人魂魄。司杀之神在人口右，人有恶言，司杀白之于司命，司命记之，罪满即杀。二神监口，惟向人求非，安可不慎言？舌者，身之兵革，善恶由之而生，故道家所忌。饮玉泉者，令人延年除百病。玉泉者，口中唾也。鸡鸣、平旦、日中、晡时、黄昏、夜半，一日一夕，凡七漱玉泉饮之，每饮辄满口，咽之延年。发<br />
　　血之穷，齿骨之穷，爪筋之穷，千过梳发发不白，朝夕啄齿齿不龋，爪不数截筋不替。人常数欲照镜，谓之存形，形与神相存，此其意也。若矜容颜色自爱玩，不如勿照。凡人常以正月一日、二月二日、三月三日、四月八日、五月一日、六月二十七日、七月十一日、八月八日、九月二十一日、十月十四日、十一月十一日、十二月三十日，但常以此日取枸杞菜煮作汤沐浴，令人光泽，不病不老。月蚀宜救。人除殃，活万人，与天同功（天不好杀，圣人则之。知不好之者，是助天地长养，故招胜福）。善梦可说，恶梦默之，则使之延命使之延命：道藏本作“养性延年”。<br />
　　◎服气疗病<br />
　　《元阳经》曰：常以鼻内气，含而漱，满舌料唇齿咽之，一日一夜得千咽，甚佳。当少饮食，多则气逆，百脉闭。百脉闭则气不行，气水行则生病。<br />
　　《玄示》曰：志者，气之帅也；气者，体之充也。善者遂其生，恶者丧其形。故行气之法，少食自节，动其形，和其气，志意专一，固守中外，上下俱闭，神周形骸调畅，四溢修守，关元满而足实，因之而众邪自出。<br />
　　彭祖曰：常闭气内息，从平旦至日中，乃跪坐拭目，摩搦身体，舐唇咽唾，服气数十，乃起行言笑。其偶有疲倦不安，便导引闭气，以攻所患，必存其身头面、九窍、五脏、四肢，至于发端，皆令所在觉其气云行体中，起于鼻口，下达十指末，则澄和真神，不须针药灸刺。凡行气欲除百病，随所在作念之。<br />
　　头痛念头，足痛念足，和气往攻之，从时至时，便自消矣。时气中冷可闭气以取汗，汗出周身则解矣。行气闭气，虽是治身之要，然当先达解其理趣。又宜空虚，不可饱满。若气有结滞，不得空流，或致疮节，譬如泉源不可壅遏。若食生鱼、生菜、肥肉，及喜怒忧恚不除，而以行气，令人发上气。凡欲学行气，皆当以渐。<br />
　　刘安曰：食生吐死，可以长存。谓鼻内气为生也。凡人不能服气，从朝至暮常习不息，徐而舒之，但令鼻内口吐，所谓吐故纳新也。<br />
　　《服气经》曰：道者，气也。保气则得道，得道则长存。神者，精也。保精则神明，神明则长生。精者，血脉之川流，守骨之灵神也。精去则骨枯，骨枯则死矣。是以为道务宝其精。从夜半到日中为生气，从日中后至夜半为死气，当以生气时正偃卧，瞑目握固（握固者，如婴儿）扌卷手以四指押大母指也），闭气不息，于心中数至二百，乃口吐气出之。日增息，如此身神具，五脏安。能闭气至二百五十息，华盖明。华盖明则耳目聪明，举身无病，邪不忓人也。凡行气，以鼻内气，以口吐气，微而引之，名曰长息。内气有一，吐气有六。内气一者，谓吸也；吐气六者，谓吹、呼、唏、呵、嘘、呬，皆出气也。凡人之息，一呼一吸，元有此数。欲为长息吐气之法，时寒可吹，温可呼，委曲治病，吹以去热，呼以去风，唏以去烦，呵以下气，嘘以散滞，呬以解极。凡人极者，则多嘘呬。道家行气，多不欲嘘呬。嘘呬者长息之心也。此男女俱存法，法出于仙经。行气者，先除鼻中毛，所谓通神之路。若天恶风猛、大寒大热时，勿取气。<br />
　　《明医论》云：疾之所起，自生五劳，五劳既用，二藏先损，心肾受邪，腑脏俱病。五劳者：一曰志劳，二曰思劳，三<br />

                    <br>
                        　　曰心劳，四曰忧劳，五曰疲劳。五劳则生六极：一曰气极，二曰血极，三曰筋极，四曰骨极，五曰精极，六曰髓极。六极即为七伤，七伤故变为七痛，七痛为病，令人邪气多正气少，忽忽喜怒悲伤，不乐饮食，不生肌肤，颜色无泽，发白枯槁，甚者令人得大风偏枯筋缩，四肢拘急挛缩，百关隔塞，羸瘦短气，腰脚疼痛。此由早娶，用精过差，血气不足，极劳之所致也。凡病之来，不离于五脏，事须识相。若不识者，勿为之耳。心藏病者，体有冷热，呼吸二气出之；肺藏病者，胸膈胀满，嘘出之；脾藏病者，体上游风<风>々，身痒疼闷，唏气出之。肝藏病者，眼疼，愁忧不乐，呵气出之。已上十二种调气法，但常以鼻引气，口中吐气，当令气声逐字吹呼嘘呵唏呬吐之。若患者依此法，皆须恭敬用心为之，无有不差，此即愈病长生要术也。<br />
　　◎导引按摩<br />
　　《导引经》云：清旦未起，啄齿二七，闭目握固，漱满唾，三咽气。寻闭而不息，自极，极乃徐徐出气，满三止。便起，狼踞鸱顾，左右自摇曳，不息，自极复三，便起下床，握固不息，顿踵三还，上一手，下一手，亦不息，自极三。又叉手项上，左右自了戾，不息，复三。又伸两足及叉手前却，自极复三。皆当朝暮为之，能数尤善。平旦以两掌相摩令热，熨眼三过；次又以指按目四（此目），令人目明。按经云：拘魂门，制魄户，名曰握固，与魂魄安门户也。此固精明目，留年还魄之法，若能终日握之，邪气百毒不得入（握固法：屈大拇指于<br />
　　四小指下，扌已之，积习不止，即眼中亦不复开。一说云：令人不遭魔魅）。<br />
　　《内解》云：一曰精，二曰唾，三曰泪，四曰涕，五曰汗，六曰溺，皆所以损人也，但为损者，有轻重耳。人能终日不涕唾，随有漱满咽之，若恒含枣核咽之，令人爱气生津液，此大要也（谓取津液，非咽核也）。常每旦啄齿三十六通，能至三百弥佳，令人齿坚不痛。次则以舌漱漏满口中津液，咽之，三过止。次摩指少阳令热，以熨目，满二七止，令人目明。每旦初起，以两手掩两耳极，上下热挼之，二七止，令人耳不聋。次又啄齿漱玉泉三咽，缩鼻闭气，右手从头上引左耳二七，复以左手从头上引右耳二七止，令人延年不聋。次又引两鬓发举之一七，则总取发两手向上，极势抬上一七，令人血气通，头不白。又法摩手令热，以摩面，从上至下，去邪气，令人面上有光彩。又法摩手令热，摩身体，从上至下，名曰乾浴，令人胜风寒、时气热、头痛、百病皆除。夜欲卧时，常以两手揩摩身体，名曰乾浴，辟风邪。峻坐，以左手托头，仰，右手向上尽势托，以身并手振动三，右手托头振动亦三，除人睡闷。平旦日未出前，面向南峻坐，两手托褷，尽势振动三，令人面有光泽生。平旦起，未梳洗前，峻坐，以左手握右手于左褷上，前却尽热挼左褷三；又以右手握左手于右褷上，前却挼右褷亦三；次又两手向前，尽势推三；次又叉两手向胸前，以两肘向前，尽势三次；直引左臂，卷曲右臂，如挽一斛五斗弓势，尽力为之，右手挽弓势，亦然。次以右手托地，左手仰托天，尽势，右亦然；次卷两手，向前筑各三七；次卷左手尽势向背上，握指三，右手亦如之；疗背膊臂肘劳气。数为之，弥佳。平旦便转讫，以一长拄杖策腋，垂左脚于床前，徐峻，尽势掣左脚五七回，右亦如之，疗脚气疼闷，腰肾冷气、冷痹及膝冷，并<br />
　　主之。日夕三掣，弥佳。勿大饱及忍小便，掣如不用拄杖，但遣所掣，脚不着地，手扶一物亦得。晨夕梳头满一千梳，大去头风，令人发不白。梳讫，以盐花及生麻油搓头顶上，弥佳。如有神明膏搓之，甚佳。旦欲梳洗时，叩齿一百六十，随有津液便咽之。讫，以水漱口，又更以盐末揩齿，即含取微酢清浆半小合许，熟漱。取盐汤吐洗两目，讫，以冷水洗面，不得遣冷水入眼中。此法齿得坚净，目明无泪，永无軿齿。平旦洗面时漱口讫，咽一两咽冷水，令人心明净，去胸臆中热。<br />
　　谯国华佗善养性，弟子广陵吴普、彭城樊阿授术于佗。佗尝语普曰：人体欲得劳动，但不当使极耳。人身常摇动，则谷气消，血脉流通，病不生。譬犹户枢不朽是也。古之仙者，及汉时有道士君倩者，为导引之术，作猿经鸱顾，引挽腰体，动诸关节，以求难老也。吾有一术，名曰五禽戏：一曰虎，二曰鹿，三曰熊，四曰猿，五曰鸟；亦以除疾，兼利手足，以常导引。体中不快，因起作一禽之戏，遣微汗出即止，以粉涂身，即身体轻便，腹中思食。吴普行之，年九十馀，耳目聪明，牙齿坚完，契食如少壮也。虎戏者，四肢距地，前三掷，却二掷，长引腰，乍却仰天，即返距行，前、却各七过也。鹿戏者，四肢距地，引项反顾，左三右二，左右伸脚，伸缩亦三亦二也。熊戏者，正仰，以两手抱膝下，举头，左僻地七，右亦七，蹲地，以手左右托地。猿戏者，攀物自悬，伸缩身体，上下一七，以脚拘物自悬，左右七，手钩却立，按头各七。鸟戏者，双立手，翘一足，伸两臂，扬眉鼓力，右二七，坐伸脚，手挽足距各七，缩伸二臂各七也。夫五禽戏法，任力为之，以汗出为度，有汗以粉涂身，消谷食益，除百病，能存行之者，必得延年。<br />
　　又有法：安坐，未食前自按摩，以两手相叉，伸臂股，导引诸脉，胜于汤药。正坐，仰天呼出，饮食醉饱之气立消。夏<br />
　　天为之，令人凉矣。<br />
　　卷三十三杂修摄部二<br />
　　◎摄养枕中方──太白山处士孙思邈撰<br />
　　夫养生缮性，其方存于卷者甚众。其或幽微秘密，疑未悟之心。至于澄神内观，游玄采真，故非小智所及。常思所寻设能及之，而志不能守之，事不从心，术即不验。诚由前之误交切而难遣，摄卫之道赊远而易违，是以混然同域，绝而不思者也。稽叔夜悟之大得，论之未备，所以将来志士览而惧焉。今所撰录，并在要典。事虽隐秘，皆易知易为，以补斯阙。其学者不违情欲之性，而俯仰可从；不弃耳目之玩，而顾盻可法。旨约而用广，业少而功多。余研核方书，盖亦久矣。搜求秘道，略无遗馀。自非至妙至神，不入兹录；诚信诚效，始冠于篇。取其弘益，以贻后代。苟非其道，慎勿虚传；传非其人，殃及三世。凡着五章为一卷，与我同志者宝而行之云尔。<br />
　　◎自慎<br />
　　夫天道盈缺，人事多屯。居处屯危，不能自慎而能克济者，<br />
　　天下无之。故养性之士，不知自慎之方，未足与论养生之道也，故以自慎为首焉。<br />
　　夫圣人安不忘危，恒以忧畏为本。营无所畏忌，则庶事隳坏。《经》曰：人不畏威，则大威至矣。故以治身者，不以忧畏，朋友远之；治家者，不以忧畏，奴仆侮之；治国者，不以忧畏，邻境侵之；治天下者，不以忧畏，道德去之。故忧畏者，生死之门，礼教之主，存亡之由，祸福之本，吉凶之元也。是故仕无忧畏，则身名不立；农无忧畏，则稼穑不滋；工无忧畏，则规矩不设；商无忧畏，则货殖不广；子无忧畏，则孝敬不笃；父无忧畏，则慈爱不着；臣无忧畏，则勋庸不建；君无忧畏，则社稷不安。养性者，失其忧畏，则心乱而不治，形躁而不宁，神散而气越，志荡而意昏，应生者死，应死者亡，应成者败，应吉者凶。其忧畏者，其犹水火不可暂忘也。人无忧畏，子弟为勍敌，妻妾为寇仇。是以太上畏道，其次畏物，其次畏人，其次畏身。故忧于身者不拘于人，畏于已者不制于彼，慎于小者不惧于大，戒于近者不悔于远。能知此者，水行蛟龙不得害，陆行虎凶兕不能伤，处世谤讟不能加。善知此者，万事毕矣。<br />
　　夫万病横生，年命横夭，多由饮食之患。饮食之患，过于声色。声色可绝之逾年，饮食不可废于一日，为益既广，为患亦深。且滋味百品，或气势相伐，触其禁忌，更成沉毒。缓者积年而成病，急者灾患而卒至也。<br />
　　凡夏至后迄秋分，勿食肥腻饼臛之属。此与酒浆果瓜相妨。或当时不觉即病，入秋节变生多诸暴下，皆由涉夏取冷太过，饮食不节故也。而或者以病至之日便为得病之初，不知其所由来者渐矣。欲知自慎者，当去之于微也。<br />
　　夫养性者，当少思、少念、少欲、少事、少语、少笑、少愁、少乐、少喜、少怒、少好、少恶，行此十二少者，养生之<br />
　　都契也。多思则神殆，多念则志散，多欲则损智，多事则形劳，多语则气争，多笑则伤藏，多愁则心慑，多乐则意溢，多喜则忘错昏乱，多怒则百脉不定，多好则专迷不理，多恶则憔悴无欢。此十二多不除，丧生之本也。唯无多无少，几乎道也。故处士少疾，游子多患，繁简之殊也。是故田夫寿，膏梁夭，嗜欲多少之验也。故俗人竞利，道士罕营。夫常人不可无欲，又复不可无事，但约私心，约狂念，靖躬损思，则渐渐自息耳。<br />
　　封君达云：体欲常劳，食欲常少；劳勿过极，少勿过虚。恒去肥浓，节咸酸，减思虑，捐喜怒，除驰逐，慎房室，春夏施泻，秋冬闭藏。又鱼脍生肉，诸腥冷之物，此多损人，速宜断之，弥大善也。心常念善，不欲谋欺诈恶事，此大辱神损寿也。<br />
　　彭祖曰：重衣厚褥，体不堪苦，以致风寒之疾；甘味脯腊，醉饱餍饫，以致疝结之病；美色妖丽，以致虚损之祸；淫声哀音，怡心悦耳，以致荒耽之惑；驰骋游观，弋猎原野，以致发狂之迷；谋得战胜，取乱兼弱，以致骄逸之败。斯盖圣人戒其失理，可不思以自勖也？<br />
　　夫养性之道，勿久行、久坐、久听、久视，不强食，不强饮，亦不可忧思愁哀。饥乃食，渴乃饮。食止，行数百步，大益人。夜勿食，若食即行约五里，无病损。日夕有所营为，不住为佳，不可至疲极，不得大安无所为也。故曰：流水不腐，户枢不蠹。以其劳动不息也。<br />
　　想尔曰（想尔盖仙人名）：勿与人争曲直，当减人算寿。若身不宁，反舌塞喉，嗽漏，咽液无数，须臾即愈。道人疾，闭目内视，使心生火，以火烧身，烧身令尽，存之，使精神如仿佛，疾即愈。若有痛处，皆存其火烧之，秘验。<br />
　　◎仙经禁忌<br />
　　凡甲寅日，是尸鬼竞乱，精神躁秽之日，不得与夫妻同席、言语、面会，必当清净，沐浴不寝，警备也。<br />
　　凡服药物，不欲食蒜、石榴、猪肝、犬肉。<br />
　　凡服药，勿向北方，大忌。<br />
　　凡亥子日，不可唾，减损年寿。<br />
　　凡入山之日，未至百步，先却百步，足反登山，山精不敢犯人。<br />
　　凡求仙，必不用见尸。<br />
　　又忌三月一日不得与女人同处。<br />
　　◎仙道忌十败<br />
　　一勿好淫，二勿为阴贼凶恶，三勿酒醉，四勿秽慢不净，五勿食父命本命肉，六勿食己本命肉，七勿食一切肉，八勿食生五辛，九勿杀一切昆虫众生，十勿向北大小便，仰视三光。<br />
　　◎仙道十戒<br />
　　勿以八节日行威刑，勿以晦朔日怒，勿以六甲日食鳞甲之物，勿以三月三日食五脏肉、百草心，勿以四月八日杀伐树木，勿以五月五日见血，勿以六月六日起土，勿以八月四日市附足之物，勿以九月九日起床席，勿以八节日杂处。<br />
　　◎学仙杂忌<br />
　　若有崇奉六天、及事山川魔神者，勿居其室，勿飨其馔。<br />
　　右已上忌法，天人大戒。或令三魂相嫉，七魄流竞；或胎神所憎，三官受恶之时也。若能奉修则为仙材，不奉修失禁，则为伤败。<br />
　　夫阴丹内御房中之术，七九朝精吐纳之要，六一回丹雄雌之法，虽获仙名，而上清不以比德；虽均至化，而太上不以为高。未弘至道，岂睹玄闼？勿亲经孕妇女，时醑华池，酣鬯自乐，全真独卧。古之养生，尤须适意，不知秘术，讵可怡乎？勿抱婴儿，仙家大忌。<br />
　　夫建志内学，养神求仙者，常沐浴，以致灵气。如学道者，每事须令密。泄一言一事，趣减一算。一算，三日也。<br />
　　凡咽液者，常闭目内视。学道者，常当别处一室，勿与人杂居，着净衣烧香。<br />
　　凡书符当北向，勿杂用笔砚。<br />
　　凡耳中忽闻啼呼及雷声、鼓鸣，若鼻中闻臭气血腥者，并凶兆也。即烧香、沐浴斋戒，守三元帝君，求乞救护。行阴德，为人所不能为，行人所不能行，则自安矣。<br />
　　夫喜怒损志，哀乐害性，荣华惑德，阴阳竭精，皆学道之人大忌，仙法之所疾也。<br />
　　夫习真者，都无情欲之感，男女之想也。若丹白存于胸中，则真感不应，灵女上尊不降。阴气所接，永不可以修至道。吾常恨此，赖改之速耳。所以真道不可以对求，要言不可以偶听慎之哉！<br />
　　◎导引<br />
　　常以两手摩拭一面上，令人有光泽，斑皱不生。行之五年，色如少女。摩之令二七而止。卧起，平气正坐，先叉手掩项，目向南视，上使项与手争，为之三四。使人精和，血脉流通，风气不入，行之不病。又屈动身体，四极反张侧掣，宣摇百关，为之各三。<br />
　　又卧起，先以手内着厚帛，拭项中四面及耳后周匝，热，温温如也。顺发摩顶良久，摩两手以治面目，久久令人目自明，邪气不干。都毕，咽液三十过，导内液咽之。又欲数按耳左右，令无数，令耳不聋，鼻不塞。<br />
　　常以生气时咽液二七过，按体所痛处。每坐常闭目内视，存见五藏六腑，久久自得分明了了。<br />
　　常以手中指按目近鼻两眦（两眦，目睛明也），闭气为之，气通乃止。周而复始行之，周视万里。<br />
　　常以手按两眉后小穴中（此处，目之通气者也），三九过。又以手心及指摩两目及颡上，又以手旋耳各三十过，皆无数时节也。毕，以手逆乘额上三九过，从眉中始，乃上行入发际中。<br />

                    <br>
                        　　常行之，勿语其状，久而上仙。修之时，皆勿犯华盖（华盖，眉也）。<br />
　　◎行气<br />
　　凡欲求仙，大法有三：保精，引气，服饵。凡此三事，亦阶浅至深，不遇至人，不涉勤苦，亦不可卒知之也。然保精之术，列叙百数；服饵之方，略有千种，皆以勤劳不强为务。故行气可以治百病，可以去瘟疫，可以禁蛇兽，可以止疮血，可以居水中，可以辟饥渴，可以延年命。其大要者，胎息而已。胎息者，不复以口鼻嘘吸，如在胞胎之中，则道成矣。<br />
　　夫善用气者，嘘水，水为逆流；嘘火，火为灭炎；嘘虎豹，虎豹为之伏匿；嘘疮血，疮血则止。闻有毒虫所中，虽不见其人，便遥为嘘咒我手，男左女右，彼虽百里之外，皆愈矣。又中毒卒病，但吞三九。九当作九之气，亦登时善也。但人性多躁，少能安静，所以修道难成。<br />
　　凡行气之道，其法当在密室闭户，安床暖席，枕高二寸半。正身偃卧，瞑目闭气，自止于胸膈，以鸿毛着鼻上，毛不动，经三百息，耳无所闻，目无所见，心无所思，当以渐除之耳。若食生冷、五辛、鱼肉及喜怒忧恚而引气者，非止无益，更增气病，上气放逆也。不能闭之，即稍学之。初起三息、五息、七息、九息而一舒气，更噏之。能十二息气，是小通也。百二十息不舒气，是大通也。此治身之大要也。常以夜半之后生气时闭气，以心中数数，令耳不闻，恐有误乱，以手下寿，能至于千，即去仙不远矣。<br />
　　凡吐气，令人多出少，入恒以鼻入口吐。若天大雾、恶风、猛寒，勿行气，但闭之，为要妙也。<br />
　　彭祖曰：至道不烦，但不思念一切，则心常不劳。又复导引、行气、胎息，真尔可得千岁。更服金丹大药，可以毕天不朽。清斋休粮，存日月在口中，昼存日，夜存月，令大如环，日赤色，有紫光九芒，月黄色，有白光十芒，存咽服光芒之液，常密行之无数。若修存之时，恒令日月还面明堂中，日在左，月在右，令二景与目瞳合，气相通也。所以倚运生精，理利魂神，六丁奉侍，天兵卫护，此真道也。凡夜行及眠卧心有恐者，存日月还入明堂中，须臾百邪自灭，山居恒尔。凡月五日夜半，存日象在心中，日从口入，使照一身之内，与日共光相合会。当觉心腹霞光映照。毕，咽液九遍。到十五日、二十五日，亦如是。自得百关通畅，面有玉光。又男服日象，女服月象，一日勿废，使人聪明朗彻，五脏生华。<br />
　　◎守一<br />
　　夫守一之道，眉中却行一寸为明堂，二寸为洞房，三寸为上丹田。中丹田者，心也。下丹田者，脐下一寸二分是也。一一有服色姓名（出《黄庭经》中），男子长九分，女子长六分。<br />
　　昔黄帝到峨嵋山，见皇人于玉堂中。帝请问真一之道，皇人曰：长生飞仙，则唯金丹；守形却老，则独真一。故仙重焉。凡诸思存，乃有千数，以自卫率多，烦杂劳人，若知守一之道，则一切不须也。<br />
　　仙师曰：凡服金丹大药，虽未去世，百邪不敢近人。若服<br />
　　草木小药，饵八石，适可除病延年，不足以禳外祸，或为百鬼所枉，或为太山横召，或为山神所轻，或为精魅所侵。唯有真一，可以一切不畏也（守一法，具在《皇人守一经》中）。<br />
　　◎太清存神炼气五时七候诀<br />
　　夫身为神气，为窟宅。神气若存，身康力健；神气若散，身乃谢焉。若欲存身，先安神气。即气为神母，神为气子。神气若具，长生不死。若欲安神，须炼元气。气在身内，神安气海；气海充盈，心安神定。若神气不散，身心凝静，静至定俱，身存年永，常住道元，自然成圣。气通神境，神通性慧，命注身存，合于真性。日月斋龄，道成究竟。依铭炼气，欲学此术，先须绝粒，安心气海，存神丹田，摄心净虑。气海若俱，自然饱矣。专心修者，百日小成，三年大成。初入五时，后通七候，神灵变化，出没自存，峭壁千里，去住无碍，炁若不散，即气海充盈，神静丹田，身心永固，自然回颜驻色，变体成仙，隐显自由，通灵百变，名曰度世，号曰真人，天地齐年，日月同寿。此法不服气，不咽津，不辛苦，要吃但吃，须休即休，自在自由，无碍五时七候，入胎定观耳。<br />
　　◎五时<br />
　　第一时，心动多静少，思缘万境，取舍无常，念虑度量，<br />
　　犹如野马，常人心也。<br />
　　第二时，心静少动多，摄动入心，而心散逸，难可制伏，摄之动策，进道之始。<br />
　　第三时，心动静相半，心静似摄，未能常静，静散相半，用心勤策，渐见调熟。<br />
　　第四时，心静多动少，摄心渐熟，动即摄之，专注一境，失而遽得。<br />
　　第五时，心一向纯静，有事触亦不动，由摄心熟，坚固准定矣。<br />
　　从此已后，处显而入七候，任运自得，非关作矣。<br />
　　◎七候<br />
　　第一候，宿疾并销，身轻心畅，停心在内，神静气安，四大适然，六情沉寂，心安玄竟，抱一守中，喜悦日新，名为得道。<br />
　　第二候，超过常限，色返童颜，形悦心安，通灵彻视。移居别郡，拣地而安，邻里之人，勿令旧识。<br />
　　第三候，延年千载，名曰仙人。游诸名山，飞行自在，青童侍卫，玉女歌扬，腾蹑烟霞，采云捧足。<br />
　　第四候，炼身成气，气绕身光，名曰真人。存亡自在，光明自照，昼夜常明，游诸洞宫，诸仙侍立。<br />
　　第五候，炼气为神，名曰神人。变通自在，作用无穷，力动乾坤，移山竭海。<br />
　　第六候，炼神合色，名曰至人。神既通灵，色形不定，对<br />
　　机施化，应物现形。<br />
　　第七候，高超物外，迥出常伦，大道玉皇，共居灵境，贤圣集会，弘演至真，造化通灵，物无不达。修行至此，方到道源，万行休停，名曰究竟。<br />
　　今时之人，学道日浅，曾无一候，何得通灵？但守愚情，保持秽质，四时迁运，形委色衰，体谢归空，称为得道，谬矣！此胎息定观，乃是留神驻形，真元祖师相传至此。最初真人传此术，术在口诀，凡书在文，有德志人方遇此法，细详留意，必获无疑，贤智之人，逢斯圣文矣。<br />
　　卷三十四杂修摄部三<br />
　　◎太清导引养生经（凡十二事）<br />
　　赤松子者，神农时雨师，能随风上下，至高辛氏时犹存。导引术云：导引除百病，延年益寿。<br />
　　朝起布席东向为之，息极乃止。不能息极，五通止。此自当日日习之，久久知益。<br />
　　常以两手叉头上，挽至地，五噏五息，止胀气。<br />
　　又侧卧，左肘肘地，极，掩左手脑，复以右手肘肘地，极，掩右手脑，五息止，引筋骨。<br />
　　以两手据右膝上，至腰胯，起头，五息止，引腰气。右手据腰左膝、右手极上引，复以左手据腰右膝，左手极上引，皆五息止，引心腹气。<br />
　　左手据腰，右手极上引，复以右手据腰，左手极上引，五息止，引腹中气。<br />
　　叉手胸胁前，左右摇头不息，自极止，引面耳，邪气不复得入。<br />
　　两手支腰下，左右自摇，自极止，通血脉。<br />
　　两手相叉，极左右，引肩中气。<br />
　　两手相叉，反于头上，左右自调，引肺、肝中气。<br />
　　两手叉胸前，左右极，引除皮肤中烦气。<br />
　　两手相叉，左右举肩，引皮肤气。<br />
　　正立，左右摇两褷，引脚气。<br />
　　◎宁先生导引养生法（跂蟆龟鳖等气法附）<br />
　　宁先生者，黄帝时人也。为陶正，能积火自烧，而随烟上下，衣裳不灼。<br />
　　先生曰：夫欲导引行气，以除百病，令年不老者，常心念一，以还丹田。夫生人者丹，救人者还。全则延年，丹去尸存乃夭。所以导引者，令人肢体骨节中诸邪气皆去，正气存处。有能精诚勤习理行之，动作言语之间，昼夜行之，骨节坚强，以愈百病。若卒得中风，病固，厘钥不随，耳聋不闻，头眩癫疾，咳逆上气，腰脊苦痛，皆可按图视像，于其疾所在，行气导引，以意排除去之。行气者则可补于中，导引者则可治于四肢，自然之道。但能勤行，与天地相保。<br />
　　鲜发东向，握固不息一通，举手左右导引，手掩两耳，令发黑不白。<br />
　　东向坐，不息再通，以两手中指口唾之，二七相摩，拭目，令人目明。<br />
　　东向坐，不息三通，手捻鼻两孔，治鼻宿息肉，愈。<br />
　　东向坐，不息四通，琢齿无数；伏前侧坐，不息六通，愈耳聋目眩。还坐，不息七通，愈胸中痛咳。<br />
　　抱两膝，自企于地，不息八通，愈胸以上至头耳目咽鼻疾。<br />
　　去枕，握固不息，企于地，不息九通，东首，令人气，上<br />
　　下通彻。鼻内气，愈羸弱，不能从阴阳法，大阴雾勿行之。<br />
　　◎虾蟆行气法<br />
　　正坐，自动摇臂，不息十二通，愈劳及水气。<br />
　　左右侧卧，不息十二通，治痰饮不消。右有饮病，右侧卧；左有饮病，左侧卧。有不消者，以气排之。日初出、日中、日入时，向日正立，不息九通，仰头吸日精光，九咽之，益精百倍。若入火，垂两臂，不息，即不伤。<br />
　　又法，面南方蹲踞，以两手从膝中入，掌、足五指令内曲，利腰尻完，治淋遗溺愈。<br />
　　箕踞，交两脚，手内并脚中，又叉两手，极引之，愈寐中精气不泄矣。两手交义顺下，自极，致肺气，治暴气咳。<br />
　　举右手，展左手，坐，以右脚上掩左脚，愈尻完痛。<br />
　　举手交颈上，相握自极，治胁下痛。<br />
　　舒左手，以右手在下握左手拇指，自极；舒右手，以左手在下握右手拇指，自极，皆治骨节酸疼。<br />
　　掩两脚，两手指着足五指上，愈腰折不能低。若血久瘀，为之愈佳。竖足五指，愈腰胸痛，不能反顾颈痛。<br />
　　以右手从头上来下，又挽下手，愈颈不能反顾视。<br />
　　坐地，掩左手，以右手指搭肩挽之，倾侧，愈腰膝及小便不通。<br />
　　◎龟鳖等气法<br />
　　龟鳖行气，以衣覆口鼻，不息九通，正卧，微微鼻出内气，愈塞不通。反两手据膝上，仰头像鳖取气，致元气至丹田，治腰脊不知痛。手大拇指急捻鼻孔，不息，即气上行，致泥丸脑中，令阴阳从，数至不倦。以左手急捉发，右手还项中，所谓血脉气各流其根，闭巨阳之气，使阴不溢，信明皆利阴阳之道也。<br />
　　正坐，以两手交背后，名曰带缚，愈不能大便，利腹，愈虚赢。<br />
　　坐地，以两手交叉，又其下，愈阴满。<br />
　　以两手捉绳，辘轳倒悬，令脚反在其上，愈头眩风癫。<br />
　　以两手牵，反着背上，挽绳自悬中，愈不专精，食不得下。<br />
　　以一手上牵绳，下手自持脚，愈尻久痔。<br />
　　坐地，直舒两脚，以两手叉挽两足，自极，愈肠不能受食，吐逆。<br />
　　东向坐，仰头，不息，五息五通，以舌撩口中沫满二七，咽，愈口乾苦。<br />
　　雁行气，低头，倚臂，不息十二通，以意排留饮宿食，从下部出，息愈。<br />
　　龙行气，低头下视，不息十二通，愈风疥恶疮热，不能入咽。可候病者以向阳明仰卧，以手摩腹至足，以手持引足，低臂十二，不息十二通，愈脚足温痹不任行，腰脊痛。<br />
　　以两手着项相叉，治毒不愈，腹中大气即吐之。<br />
　　◎噏月精法<br />
　　噏月精，凡月初出时、月中时、月入时，向月正立，不息八通，仰头噏月精八咽之，令阴气长，妇人噏之，阴精益盛，子道通。<br />
　　凡入水，举两手臂，不息，没。<br />
　　面向北方，箕踞，以手挽足五指，愈伏兔痿、尻筋急。<br />
　　箕踞，以两手从曲脚入据地，曲脚加其手，举尻，其可用行气，愈淋沥乳痛。<br />
　　举脚，交叉项，以两手据地，举尻，持任息极，交脚项上，愈腹中愁满，去三虫，利五脏。<br />
　　蹲踞，以两手举足蹲极横，治气冲、肿痛、寒疾。<br />
　　致肾气法：蹲踞，以两手举足五指，低头自极，则五脏气总至，治耳不闻、目不明，久为之，则令人发白复黑。<br />
　　◎彭祖导引法（凡十事）<br />
　　彭祖者，殷大夫，历夏至商，比年七百，常食桂得道。导引法云：导引除百病，延年益寿要术也。<br />
　　凡十节，五十息；五通，二百五十息。欲为之，常于夜半至鸡鸣，平旦为之。禁饱食沐浴。<br />
　　一、凡解衣被，卧，伸腰，瞑少时，五息止，引肾气，去<br />
　　<疒肖>渴，利阴阳。<br />
　　二、挽两足指，五息止。引腹中气，去疝瘕，利九窍。<br />
　　三、仰两足指，五息止。引腹脊痹、偏枯，令人耳聪。<br />
　　四、两足相向，五息止。引心肺，去咳逆上气。<br />
　　五、踵内相向，五息止。除五络之气，利肠胃，去邪气。<br />
　　六、掩左胫，屈右膝内厌之，五息止。引肺气，去风虚，令人目明。<br />
　　七、张脚两足指，五息止。令人不转筋。<br />
　　八、仰卧，两手牵膝置心上，五息止。愈腰痛。<br />
　　九、外转两足，十通止。治诸劳。<br />
　　十、解发东向坐，握固，不息一通，举手左右导引，以手掩两耳，以指掐两脉边五通，令人目明、发黑不白，治头风。<br />
　　◎王子乔导引法（凡三十四事）<br />
　　王子乔八神导引法，延年益寿除百病。导引法曰：枕当高四寸，足相去各五寸半，去身各三寸。解衣披发，正偃卧，勿有所念，定意，乃以鼻徐内气，以口出之，各致其藏所，竟而复始。欲休，先极之而止。勿强长息，久习乃自长矣。气之往来，勿令耳闻，鼻无知。微而专之，长遂推之，伏兔股胻，以省为贵。若存若亡，为之百动，腹鸣气，有外声，足则温，成功之士何疾而已。喉咙如白银环一，十重，系膺，下去得肺。肺色白泽，前两叶高，后两叶卑。心系其下，上大下锐，大率赤如茄华未拆，倒悬着肺下也。肝又系其下，色正青，如凫翁头也，六叶抱胃，前两叶高，后四叶卑。胆系其下，如绿绨囊。<br />
　　脾在中央，亦抱胃，正黄如金铄也。肾如两伏鼠，挟脊，直齐肘而居，欲得其居高也，其色正黑，肥肪络之，白黑昭然。胃如素囊，念其屈折右曲，无污秽之患。肝藏魂肺藏魄，心藏神，脾藏意，肾藏志，此名曰神舍。神舍修则百脉调，邪病无所居矣。小肠者，长九尺，法九州。（一云九土。小肠者长二丈四尺。）<br />

                    <br>
                        　　诸欲导引，虚者闭目，实者开目，以所苦行气不用，第七息止，徐徐往来，度二百步所，却坐，小咽气五六。不差复如法引，以愈为效。诸有所苦，正偃卧，被发如法，徐以口内气填腹，自极，息欲绝，徐以鼻出气数十所。虚者补之，实者泻之。闭口温气，咽之三十过，候腹中转鸣乃止。往来二百步，不愈复为之。病在喉中、胸中者，枕高七寸；病在心下者，枕高四寸；病在脐下者，去枕。以口出气，鼻内气者，名曰补，闭口温炁咽之者，名曰泻。闭气治诸病法，欲引头病者，仰头；欲引腰脚病者，仰足十指；欲引胸中病，者挽足十指；引臂病者，掩臂；欲去腹中寒热诸所不快，若中寒身热，皆闭气张腹，欲息者，徐以鼻息，已复为，至愈乃止。<br />
　　一、平坐，生腰脚，两臂覆手据地，口徐吐气，以鼻内之，除胸中、肺中痛，咽气令温，闭目也。<br />
　　二、端坐，生腰，以鼻内气，闭之，自前后摇头各三十。除头虚空耗。转地，闭目摇之。<br />
　　三、左胁侧卧，以口吐气，以鼻内之。除积聚、心下不便。<br />
　　四、端坐，生腰，徐以鼻内炁，以右手持鼻。除目昏、泪若出，去鼻中息肉，耳聋亦除。伤寒头痛洗洗，皆当以汗出为度。<br />
　　五、正偃卧，以口徐出气，以鼻内之，除里急。饱食后小咽，咽气数十令温。若气寒者，使人乾呕腹痛，从鼻内气七十<br />
　　咽，即大填腹内。<br />
　　六、右胁侧卧，以鼻内气，以口小吐气数十，两手相摩热以摩腹，令其气下出之，除胁皮肤痛。七息止。<br />
　　七、端坐，生腰，直上展两臂，仰两手掌，以鼻内气，闭之自极，七息，名曰蜀王台。除胁下积聚。<br />
　　八、覆卧，去枕，立两足，以鼻内气四四所，复以鼻出之，极，令微气入鼻中，勿令鼻知。除身中热背痛。<br />
　　九、端坐，生腰，举左手，仰其掌，却右手，除两臂背痛结气。<br />
　　十、端坐，两手相叉，抱膝，闭气，鼓腹二七或三七，气满即吐，候气皆通畅，行之十年，老有少容。<br />
　　十一、端坐，生腰，左右倾侧，闭目，以鼻内气，除头风，自极，七息止。<br />
　　十二、若腹中满，饮食饱，坐，生腰，以鼻内气数十，以便为故，不便复为之，有寒气，腹中不安，亦行之。<br />
　　十三、端坐，使两手如张弓满射。可治四肢烦闷、背急，每日或时为之佳。<br />
　　十四、端坐，生腰，举右手，仰掌，以左手承左胁，以鼻内气，自极，七息。除胃寒食不变，则愈。<br />
　　十五、端坐，生腰，举左手，仰掌，以右手承右胁，以鼻内气，自极，七息。除瘀血、结气等。<br />
　　十六、两手却据，仰头，自以鼻内气，因而咽之数十。除热、身中伤死肌肉等。<br />
　　十七、正偃卧，端展足臂，以鼻内气，自极，七息，摇足三十而止，除胸足中寒、周身痹、厥逆、嗽。<br />
　　十八、偃卧，屈膝，令两膝头内向相对，手翻两足，生腰，以鼻内气，自极七息，除痹疼、热痛、两褷不随。<br />
　　十九、觉身体昏沈不通畅，即导引。两手抱头，宛转上下，名为开胁。<br />
　　二十、踞伸右脚，两手抱左膝头，生腰，以鼻内气自极，七息。除难屈伸拜起，褷中痛。一本云，除风目晦耳聋。<br />
　　二十一、踞伸左足，两手抱右膝生腰，以鼻内气自极七息，展左足着外，除难屈伸拜起褷中疼。<br />
　　二十二、正偃卧，直两足，两手捻胞所在，令赤如油囊里丹，除阴下湿，小便难颓，小腹重，不便。腹中热，但口出气，鼻内之，数十，不须小咽气。即腹中不热者，七息已，温气，咽之十所。<br />
　　二十三、踞，两手抱两膝头，以鼻内气，自极，七息。除腰痹、背疼。<br />
　　二十四、覆卧，傍视两踵，生腰，以鼻内气，自极，七息。除脚中弦痛、转筋、脚酸疼。<br />
　　二十五段阙。<br />
　　二十六、偃卧，展两褷两手两踵相向，亦鼻内气，自极，七息。除死肌不仁足褷寒。<br />
　　二十七、偃卧，展两手，两褷、左膀（一本作停字）两足踵，以鼻内气，自极，七息。除胃中食若呕。<br />
　　二十八、踞，生腰，以两手引两踵，以鼻内气，自极，七息，布两膝头，除痹，呕逆。<br />
　　二十九、偃卧，展两脚，两手，仰足指，以鼻内气，自极，七息。除腹中弦急切痛。<br />
　　三十、偃卧，左足踵拘右足拇指，以鼻内气，自极，七息。除厥疾。人脚错踵，不拘拇指，依文用之。<br />
　　三十一、偃卧，以右足踵拘左足拇指，以鼻内气，自极，七息。除周身痹。<br />
　　三十二、病在左，端坐，生腰，右视目，以鼻徐内气，极而吐之，数十一止，所闭目，目上入。<br />
　　三十三、病在心下若积聚，端坐，生腰，向日仰头，徐以鼻内气，因而咽之，三十所而止，开目作。<br />
　　三十四、病在右，端坐，生腰，右视目，以鼻徐内气而咽之，数十止。<br />
　　◎导引杂说<br />
　　《文选江赋》云：噏翠霞。此谓导引服气，稍与枕中相类，俱用之。两手相捉，细捩，如洗手法。两手相叉，翻覆向胸前，如挽三石弓力，左右同。两手相重，共按髀，徐徐捩身，以返捶背上十度，作拳向后筑十度，大坐偏倚，如排山，如托千斤石，上下数度。两手抱头，宛转褷上。两手据地，缩身曲脊三度。两手相叉，以脚蹋中立地，反拗三举，起立，以脚前后踏空，大坐，伸脚，以手勾脚指。<br />
　　右导引之法，深能益人延年，与调气相须，令血脉通，除百病，宜好将息，勿令至大汗，能通伏气，行之甚佳。<br />
　　又导引法在枕中卷，与此导引消息，并宜相参作之，大佳。<br />
　　诸服气要法并忌触杂录，如能服之，便成真人。忌阴寒雨雾热等邪气，不可辄服也。危执闭破除此等日，亦不可服。<br />
　　凡日午已后，夜半已前，名为死气，不可服也。唯酉时气可服，为日近明净，不为死气，加可服耳。<br />
　　凡服气，取子午卯酉时服是也。如冬月子时，气不可服也，为寒；如夏月午时，气不可服，为热。仍须以意消息，大略若<br />
　　是。如腹中大冷，取近日气及日午气是。如腹中大热，服夜半气及平旦气。如冬寒，即于一小净室中生炭火暖之，服即腹中和，如夏极热时，取月中气服，即凉大冷。<br />
　　每欲服气，常取体中安隐，消息得所。如安隐时，不住消息耳。消息住，先舒手展足，按捺支节，举脚跟向上，左右展足，长出气三两度，心念病处，随气出，病遂尽矣。如服气之时胸中闷，微微细吐之，闷定则掩口，勿尽，尽则复吸入，凡服气，入及出吐，皆须微微，吹绵不动，是其常候也。如入气太急，勿令自耳闻，则惊五神，招其损也。如出气太急，令自耳闻，亦然。如后腹内热及时节热，出入气太急，转转增热则盛也。如服冷及时寒，出入太急，令自耳闻，亦增冷甚也。<br />
　　初入气之时，善将息，以饱为度。若饱后，即左右拓，更开托，左右捩及蹴空各三度，然后咳嗽耳。拔发，摩面，转腰，令四肢节、皮肉、骨髓、头面贯彻，腹中即空。如前服之取饱，更不须动作耳，自然安泰也。<br />
　　◎神炁养形说<br />
　　混元既分，天地得位。人与万物，各分一气而成形。动者禀乎天，静者法乎地。天地之间，最灵者人。能养人之形者，唯气与神。神者，妙万物而为言；气者，借冲虚以为用。至人之言，莫先乎气；至人之用，莫妙乎神。我先生得至人之道，见生死之机，常味于无味，用于无用，为于无为，事于无事。知神气可以留形，故守虚无以养神气；知窈冥可以致信，故入窈冥而观至精。则天地之间，其犹橐龠乎！至人之不死，其犹<br />
　　谷神乎！先生曰：虚无之中，有物谓之神，窈冥之中，有物谓之气。气者，结虚无以成妙。故大洞真人曰：三月内视，注心一神，则灵光化生，缠绵五脏，其理明矣！且气者，神之母；神者，气之子。欲致其子，先修其母。若神不受味于气，则气无以通灵。子不求食于母，则母无以致和。《道经》曰：“既得其母，以知其子；既知其子，复守其母。”《东华玉书》云：“毋繁子长，流心安宁。”此皆谓修真之要言也。加以耳目者，神之户。《道经》曰：“专气致柔，能如婴儿乎？”《黄庭经》曰：“仙人道士非有神，积精所致和专仁。”正谓此也。后来学者，或纳四时五芽之气，或服引七宿二景之精，握固以象胎形，闭气以为胎息，殊乖真人之妙旨，盖是古来之末事。如此之徒，浊乱元气，尤损于形神。夫至人以心游于恬淡，饮漱于玄泉，胎息于无味，则神光内照，五气生灵，自然有紫烟上浮，玉彩交映。敬传先生之旨，化白为朱，积精成形，口衔灵芝，降于形中，是谓真仙之术，守中抱一，抱一勿失，与天地齐毕矣。<br />
　　◎将摄保命篇<br />
　　夫人禀二仪之气，成四大之形，愚智贵贱则别，好养贪生不异。贫迫者，力微而不达；富贵者，侮傲而难持；性愚者，未悟于全生；识智者，或先于名利；自非至真之士，何能保养生之理哉！其有轻薄之伦，亦有矫情膋俗，口诵其事，行已违之。设能行者，不喻晦朔，即希长寿，此亦难矣。是以达人知富贵之骄傲，故屈迹而下人；知名利之败身，故割情而去欲；<br />
　　知酒色之伤命，故量事而撙节；知喜怒之损性，故豁情以宽心；知思虑之销神，故损情而内守；知语烦之侵气，故闭口而忘言；知哀乐之损寿，故抑之而不有；知情欲之窃命，故忍之而不为。若加之寒温适时，起居有节，滋味无爽，调息有方，积气补于泥丸，魂魄守藏，和神保气，吐故纳新，嗜欲无以干其心，邪淫不能惑其性，此则持身之上品，安有不延年者哉！<br />
　　卷三十五杂修摄部四<br />
　　◎明补<br />
　　凡质气碍，皆是妄想而所为，并由想效也。想成即变化无常，舍想则庶事空寂。以其取炼力，毛孔开流，所以须随而补之。其补之法，还舒脚手而卧息，想项上有酥园，融流注心，周遍四肢；又想身卧酥乳池中，心以澡沐，久为令人皮肤光泽。既取气炼补讫，欲起出行，体上有汗，当须少米粉摩，令汗、解燥，然后始得见风日，不然伤人。凡数章，是一时间所作法耳，恐后难晓，是以依序别勒成章焉。<br />
　　◎禁忌<br />
　　夫盐能益肾，欲能伤肺，故须忌之。唼之取味，欲令人衰，故须禁之。夫因欲以生，因欲以死，譬于桃蹊李迳，紫带红葩，遇风而开，遇风而落。但人以身为国也，神为君也，精为臣也，气为民也。当须众戴元后，本固邦宁，君臣康强，所以治也。夫气化为精，精化为神，神化为婴儿，故男女构精，所以化生<br />
　　人形。若能蓄精，便得自育。夫育精为血脉之泉源，骨髓之灵冲，五脏伤而筋骨枯，即魂魄不守矣，特宜慎焉。犹恐欲性炽隆，陶染难割，虽自强抑，尚恐梦交，当须修习静观，以防遏之，是谓不死之道，还精补脑，延龄能益，名上仙籍，王母内传，若能终竟不唾泪者，亦可含一枣，唼咽津液也。<br />
　　◎方便<br />
　　凡人之心，或迷不悟，故须方便，示以理矣。假令童子既获妙术，乃趋而出，遇搏公子，因而问之曰：子免于八难乎？何以学道？对曰：何谓八难？曰：不废道心，一难；不就明师，二难；不托闲居，三难；不舍世务，四难；不割恩爱，五难；不弃利欲，六难；不除喜怒，七难；不断色欲，八难。童子曰：仆无此累矣！公子曰：凡人所患，皆多以气为主。或有背气、脚气、疰癖等，皆以气为根。今子乃咽气于腹中，能不为病乎？童子曰：鄙哉，言乎！良可哀耳。夫气起于太极，超乎万象之外，应清明以出入，伫神机以卷舒，澄浅碧于高天，淡轻红于落日。不干云雨，不犯尘埃，沉清汉而净漪澜，度危弦而蓄哀韵。呼吸玄牝之门，澡雪希夷之域，载营魄，修谷神，去三尸，消百病者，此乃清冷调和有道之气，故能生成灵命焉。至如起于空隙之间，因于燥湿之处，随腥臊之秽馔，逐徭役之奔喘，伺宴息之失序，俟剂和之乖宜，结淟冫忍而不敬，积勃郁而遂留，时结啬于胸鬲，或烦疼于骨髓，久而不消，将倾大渐，所谓垢浊沉溺之死气也。<br />
　　公子曰：夫人身匪瓠爪，焉能不食？是身即病，未或可除。<br />
　　故知食为养身之资，身乃有病之聚。今子乃去食养身，留身除病，岂不惑哉？童子笑而应之曰：善哉！或但疑者，常抱此疑；不疑者，因兹而得也。故天地因乎而生，天地灭而非灭，其疑者，迷而不悟也，但不知耳。又不闻乎，甘肥者，贪欲之本，即为得病之源也。调气澄心，离二入道者，斯仙之常也。真教不二，但至仁齐物，理合捐躯，非谓贤圣系之名实。夫百篇之义，一乘之典，或务理国之伦，或究虚寂之相，讵返入流之始，岂暇汾水之游哉！避于哉？公子既闻此言巳，童子泠然乘风而去，莫知所之也。<br />
　　◎化身坐忘法<br />
　　每夜人定后，偃卧闭目；然后安神定魄忘想，长出气三两度，仍须左右捩之，便起拗腰如前法，摄心入脐下，作影人，长三四寸；然后遣影人分身百亿，耸头而出屋，钻房而上，上至天，满法界皆是我身，便相中明，即自见之；既见之，便令影人入脐下，便大饱。其化身到来，亦战身动，大况似行气法。仍须正念，凝情于身，但用心无不动也。故老君曰：道以心得之。<br />
　　◎胎息法<br />
　　老君曰：人之不死，在于胎息矣。夜半时，日中前，自舒<br />
　　展脚，手拗脚，咳嗽，长出气三两度，即坐握固，摄心脐下，作影人，长三二寸，以鼻长吸引，来入口中，即闭，闭定勿咽之，亦勿令出口。即于脐下合气作小点子，下之米大。如下数已尽，却还吸引如前。初可数得三十二十点子，渐可数百及二百，后五百，若能至数放千点子，此小胎息长生却老之术。<br />

                    <br>
                        　　◎影人<br />
　　分身作影人，长三四寸许。立影人鼻上，令影人取天边元空太和之气，从天而下，穿屋及头，直入四肢百脉，无处不彻。其气到来，觉身战动，每一度为一通，须臾即数十通，便大饱矣。人有大病，作之十日，万病俱差。当下气之时，作念之：我身本空，我神本通。心既无碍，万物以无障碍。何以故？得神通故。凡一切作法，一种即须下之。吐气法，皆须作蛇喙，莫动上颔。其吸气之时，微叩齿令热。<br />
　　◎服紫霄法<br />
　　坐忘握固，游神耸头而出，钻屋直上，到彼天边，引紫霄而来，直下穿屋，而从头上入内于腹中，常含紫气，随神而来，向作解心：我本未悟之时，不知道体，今既觉悟，法本由来，不从他得。我知今来得自在者，更无别法，直作定心，心决定故。即得作意，见此气众多而来，亻并聚稠密，如赤云拯神上<br />
　　天。但作解脱，直以心往天上取亦得，即下方万物皆空，屋亦空，人性与道同，此神通久视也。<br />
　　◎至言总养生篇<br />
　　老君《西升经》曰：伪道养形，真道养神。通此道者，能亡能存。神能飞形，并能移山，形为灰土，其何识焉？又曰：凡人之哀人不如哀身，哀身不如爱神，爱神不如含神，含神不如守身，守身长久长存也。故神生于形，形成于神。形不得神，不能自生；神不得形，不能自成；形神合同，更相生，更相成。神常爱人，人不爱神。故绝圣弃智，归无为也。<br />
　　《雒书宝予命》曰：古人治病之方，和以醴泉，润以气药，不辛不苦，甘甜多味。常能服之，津流五藏，系在心肺，终身无患。<br />
　　《大有经》曰：或疑者云，始同起于无物，终受气于阴阳，载形魂于天地，资生长于食息，而有愚有智，有强有弱，有寿有夭，天耶？解耶？解者曰：形生愚智，天也；强弱寿夭，人也。天道自然，人道自己。始而胎气充实，生而乳哺有馀，长而滋味不足，壮而声色有节者，强而寿；始而胎气虚耗，生而乳哺不足，长而滋味有馀，壮而声色自放者，弱而夭。行长而合度，加之以道养，年未可量也。<br />
　　颖川胡昭，字孔明，曰：常人不得无欲，又复不得无事，但当和心约念，静身损物，先去乱神犯性者，此啬神之一术耳。<br />
　　《黄帝中经》曰：夫禀五常之气，有静有躁，刚柔之性，不可易也。静者不可令躁，躁者不可令静。静者躁者，各有其<br />
　　性，违之则失其分，恣之则害其生。故静之弊在不开通，躁之弊在不精密。治生之道，慎其性分。因使抑引随宜，损益以渐，则各得适矣。然静者寿，躁者夭，静而不能养，减寿；躁而能养，延年。然静易御，躁难持，尽慎养之宜者，静亦可养，躁宜可养也。<br />
　　凡贵权势者，虽不中邪，精神内伤，身必死亡（非妖祸外至，直冰炭内结，则伤崩中呕血而已）。始富后贫，虽不伤邪，皮焦筋出，委辟内挛为病（贫富之于人，利害犹轻于权势，故疾痾止于形骸而已矣。）夫养性者，欲使习以成性，性自为善，不习而无不利也。性既自善，而外百病皆悉不生，祸乱不作，此养性之大经也。善养性者，则治未病之病。故养性者，不但饵药幰霞，其在于五常俱全，百行周备，虽绝药饵，足以遐年。德行不充，纵玉酒金丹，未能延寿。故老君曰：陆行不避虎兕者，此则道德之佑也，岂假服饵而祈遐年哉！圣人所以和药者，以救无知之人也。故不遇道者，抱病历年而不修一行，缠痾没齿终无悔心。此其所以歧和长游，彭附永归，良有以也。<br />
　　嵇康曰：养生有五难：名利不去为一难，喜怒不除为二难，声色不去为三难，滋味不绝为四难，神虑精散为五难。五者不去，虽心希难老，口诵至言，咀嚼英华，呼吸太阳，不能回其操，不免夭其年。五者无于胸中，则信顺日济，道德日全，不祈喜而有神，不求寿而延年，此亦养生之大经也。然或服膺仁义，无甚泰之累者，抑亦亚乎！<br />
　　岐伯曰：人年四十而养，阴气自半也，起居衰矣。年五十体重，耳目不聪明。年六十阴痿，气大衰，九窍不利，下虚上实，涕泣俱出。故曰：知之则强，不知之则老。又曰：同出而异名。智者察其同，愚者察其愚。愚者不足，智者有馀，则耳目聪明，身体轻强，年老复壮，壮者益理。是以圣人为无为，<br />
　　事无事，乐恬淡，无纵欲快志，得虚无之守，故寿命无穷，与天地终。此圣人之理身也。<br />
　　真人曰：虽当服饵而不知养性之术，亦难以长生也。养性之道，不欲饱食便卧，及终日久坐，皆损寿也。人欲少劳，但莫大疲，及强所不堪耳。人食毕行步，踌蹰有所循为快也。故流水不腐，户枢不蠹，其劳动故也。人不可夜食，食毕但当行步，计使十数里往来，饱食即卧，生百病也。<br />
　　夫欲快意任怀，自谓达识知命，不泥异正，极情肆力，不营待久者，闻此言虽风之过耳，电之经目，不足喻也。故身枯于流连之中，气绝于绮纨之间而甘心焉，亦安可告之以养性哉！匪惟不纳，反谓妖讹也。而望彼信之，所谓明镜给于蒙瞽，丝竹娱于聋夫者也。<br />
　　《抱朴子》曰：一人之身，一国之象也。胸腹之位，犹宫室也；四肢之列，犹郊境也；骨节之分，犹百官也；神，犹君也；血，犹臣也；气，犹民也。故能治民，则治国也。夫爱其民；所以安其国；爱其气；所以全其身。民散国亡，气竭人死。死者不可生也，亡者不可存也。是以至人消未起之患，治未病之病，医之于无事之前，不追之于既逝之后。民难养而易危，气难清而易浊，故审威德所以保社稷，割嗜欲所以固血气，然后真一存焉，三七守焉，百害即焉，年寿延焉。人年五十至于一百，美药勿离手，善言勿离口，乱想勿轻心。常以深心至诚，恭敬于物。慎勿诈善，以悦于人。<br />
　　◎禁忌篇<br />
　　玉珉山人《养生方论》云：病由口入，节宣方也；生劳败静，养道性也；酸咸以时，礼医具也；补泻以性，草经明也。性调乎食，命延乎药，断可知也。捴蓼害筋，蒜韭伤血，生荤损气，葱臊炙神，理生之炯戒也。白蒿苄（音下），苗（地黄苗也），恶实牛蒡，苜蓿四物，济身之要也。退与不退，寡之于思虑；进与不追，在康之常志。凡一切五辛皆害于药力，又熏人神气。凡桃李芸苔蒜韭等，不宜丈夫，妇人亦宜少食渐断。<br />
　　凡人年四十已下，不宜全食补丸散，为阴气尚未足，阳气尚盛之后也，特宜慎之，就补中有延缓和通者可矣。酉后不饮食，若冬月夜长及性热，少食温软物，食讫，摇动令消，不尔成脚气。入春不宜晚脱绵衣，令人伤寒霍乱，饮食不消，头痛。冲热汗出，不宜洗身漱口，令人五藏乾，少津液。卧不用着灯及被覆面，摐不用开口。冬夏不用枕冷物铁石等，令人眼暗。<br />
　　《抱朴子》曰：或问所谓伤之者，色欲之间乎？答曰：亦可独斯哉？然长生之要，其在房中。上士知之，可以延年除病；其次不以自伐。若年尚少壮，而知还阴丹以补脑，采七益于长谷者，不能服药物，不失一二百岁，但不得仙耳。不知其术者，古人方之于凌坯之拒盛阳，羽堂之中畜火者也。又思所以不逮而强思之，伤也；力所以不胜而强举之，伤也；深忧重恚，伤也；悲哀焦悴，伤也；喜乐过差，伤也；汲汲所欲，伤也；戚戚所患，伤也；久谈言笑，伤也；寝息失时，伤也；挽强弓弩，伤也；沉醉呕吐，伤也；饱食即卧，伤也；跳走乏气，伤也；欢呼哭泣，伤也；阴阳不交，伤也；积伤至尽，尽亡非道也。是以养性之方，唾不至远，行不疾步，耳不极听，目不极视，坐不至疲，卧不至懻（懻居致切，强也，直也）。先寒而衣，先热而解，不欲极饥而食，不欲极渴而饮。食不过多，凡食过多，即结积聚，饮过多则成痰癖。不欲甚劳，不欲甚逸，<br />
　　不欲甚流汗，不欲多唾，不欲奔车走马，不欲极目远望，不欲多啖生冷，不欲饮酒当风卧，不欲数沐浴，不欲广志远求，不欲规造异巧，冬不欲极温，夏不欲极凉，不欲露星下，不欲卧中见肩。大寒、大热、大风、大露，皆不欲冒之。五味不欲偏多，故酸多则伤脾，苦多则伤肺，辛多即伤肝，咸多则伤心，甜多则伤肾，此五行自然之理。凡言伤者，亦不便觉，谓久则损寿耳。是以善摄生者，卧起有四时之早晚，兴居而有至和之常制，筋骨有偃仰之方，闲邪有吞吐之术，流行营卫有补泻之法，节宣劳逸有与夺之要。忍怒以养阴气，抑喜以养阳气。然后先将草木以救亏缺，服金丹以定不穷，养性之道，尽于此矣。<br />
　　黄帝曰：一日之忌，夜莫饱食；一月之忌，暮莫大醉；一岁之忌，暮莫远行；终身之忌，卧莫燃烛；行房勿得起恨于人，当以自怨仇也。一切温食及酒浆，临上看不见物形者，勿食，成卒病。若已食腹胀者，急以药下之。诸热食咸物竟，不得饮冷水、酢浆水等，令人善失声也。<br />
　　凡人不得北首而卧，卧之勿留灯，令魂魄六神不安，多愁恐。亦不可北向吃食，北向尿，北向久坐思惟，不祥起。勿北向唾骂，犯魁罔神。勿北向冠带，勿怒目视日月光，令人失明。<br />
　　凡大汗勿脱衣，得偏风半身不遂。<br />
　　冬日温足冻脑，春秋足脑俱冻，此圣人之常道。旦起勿嗔恚，旦下床勿叱呼，勿恶言，勿举足向火对灶骂，勿咨嗟呼奈何声，此名请祸，特忌之。勿竖膝坐而交臂膝上，勿令发覆面，皆不祥。清旦作善事，闻恶事即于所来方唾之，吉。恶梦，旦不用说，以含水向东方噀之，云：“恶梦着草水，好梦成宝玉。”即无咎矣。<br />
　　凡上床先脱左足履，或远行乘车马，不用回顾，顾则神去人。凡一切翱飞蠢动，不可故杀伤损。至于龟、蛇，此二物有<br />
　　灵，异于他族，或杀他有灵者，或阴精害人，深宜慎之。勿阴雾中远行。<br />
　　凡行来坐卧，常存北斗魁同星在人头上，所向皆吉。勿食父母兄弟及自本命肉等，令人魂魄飞扬，家出不孝悌子罝。<br />
　　凡旦起着衣，误翻着者，云吉利。便着无苦也。衣有光当三振之，云：殃去，殃去！则无害。勿塞井及水沟渎，令人目盲。向午后阴气起，不可沐发，令人心虚饶汗，多梦及头风也。<br />
　　卷三十六杂修摄部五<br />
　　◎玄鉴导引法<br />
　　《抱朴子》曰：道以为流水不腐、户枢不蠹，以其劳动故也。若夫绝坑停水，则秽臭滋积；委木在野，则虫蝎太半。真人远取之于物，近取之于身。故上天行健而无穷，七曜运动而能久。小人习劳而湛若，君子优游而易伤。马不行而脚直，车不驾而自朽。导引之道，务于详和，俛仰安徐，屈伸有节。导引秘经，千有馀条。或以逆却未生之众病，或以攻治已结之笃疾。行之有效，非空言也。今以易见之事，若令食而即卧，或有不消之疾，其剧者发寒热症坚矣。饱满之后，以之行步，小小作务，役摇肢体，及令人按摩，然后以卧，即无斯患。古语有“三疾”之言，暮食太饱，居其一焉。暮食既饱，便以寝息，希不生疾，故无寿也。诸风瘑疾，鲜不在卧中得之。卧则百节不动，故受邪炁，此皆病然可见。近魏华佗以五禽之戏教樊阿，以代导引，食毕行之，汗出而已，消谷除病。阿行之，寿百馀岁。但不知馀术，故不得大延年。一则以调营卫，二则以消谷水，三则排却风邪，四则以长进血炁。故老君曰：天地之间，其犹橐龠乎？虚而不屈，动而愈出。言人导引摇动，而人之精神益盛也。导引于外，而病愈于内，亦如针艾攻其荥俞之源，<br />
　　而众患自除于流末也。导引一十三条如后：<br />
　　第一、治短炁。结跏趺坐，两手相叉，置玉枕上，以掌向头，以额着地，五息止。<br />
　　第二、治大肠中恶气。左手按右手指，五息；右手按左手指，亦如之。<br />
　　第三、治肠中水癖。以左手指向天，五息；以右手指拄地，左足伸，右足展，极伸，五息止。<br />
　　第四、治小肠中恶气炁。先以左手叉腰，右手指指天极，五息止；右手亦如之。<br />
　　第五、治腰脊间闷。结跏趺坐，以掌相按置左膝上，低头至颊右，五息。外左回左膝上，还右膝而转，至五匝止。右亦如之，谓之腰柱。<br />
　　第六、治肩中恶炁。以两手相叉，拊左胁，举右手肘，从乳至头，向右转，振摘之，从右抽上，右振五过止。<br />
　　第七、治头恶炁。反手置玉枕上，左右摇之，极，五息止。<br />
　　第八、治腰脊病。两手叉腰，左右摇肩，至极，五息止。<br />
　　第九、治胸中。以两手叉腰，左右曲身，极，五息止。<br />
　　第十、治肩中劳疾。两手相叉，左右擗之，低头至膝，极，五息止。<br />
　　第十一、治皮肤烦。以左右手上振两肩，极，五息止。<br />
　　第十二、治肩胛恶注。左右如挽弓，各五息止。<br />
　　第十三、治膊中注炁冷痹。起立，一足蹋高，一足稍下，向前后掣之，更为之各二七。无病亦常为之，万疾不生。<br />
　　按摩法<br />
　　按摩日三遍，一月后百病并除，行及奔马，此是养身之法。两手相捉纽綟，如洗手法。两手浅相叉，翻覆向胸。两手相叉，共按褷（左右同）。两手相重按褷，徐徐捩身，如挽五石弓（左右同）。两手拳，向前筑（左右同）。又如拓石（左右皆同）。以拳却顿，此是开胸法（左右同）。大坐，斜身，偏拓如排山（左右同）。两手抱头宛转褷上。此是抽脑法。两手据地，缩身曲脊，向上三举，以手杖槌脊上（左右同）。大坐伸脚三，用手掣向后（左右同），立地反拗三举，两手拒地回顾，此乃虎视法（左右同）。两手急相叉，以脚踏地（左右同）。起立，以脚前后踏（左右同）。大坐，伸脚，当手相勾，所伸脚着膝上，以手按之（左右同）。凡一十八势。但老人日能行之三遍者，常补益延年续命，百病皆除，进食，眼明，轻健，不复疲也。<br />

                    <br>
                        　　◎食气法<br />
　　养生之家，有食炁之道。夫根植华长之类，蚑行蠕动之属，莫不仰炁以然。何为能使人饱乎？但食之有法，道家秘之，须其人乃传，俗人无缘得之知。苟得其道，所甚易也。非唯绝谷，抑亦辟百毒，却千邪，百姓日用而不知。《仙经》云：食炁法，<br />
　　从夜半至日中六时为生炁，从日中至夜半六时为死气，唯食生而吐死，所谓真人服六炁也。<br />
　　◎食气绝谷法<br />
　　向六旬六戊，从九九至八八、七七、六六、五五而饱，或念天苍，或思黄帝，或春引岁星之炁，以肝受之（其馀四方皆然）。初为之，颇有小瘦，行四旬已上，颜色转悦，体力渐壮，白发更黑，落齿更生，负重履崄，胜于食谷时。余见十馀人，为之皆七八十岁，丁健体轻而耐寒暑，有真验，非虚传也。善其术者，可以攻遣百病，消逐邪风。及中恶卒急，尸注所忤，心腹切痛，瘟虐溪毒，引炁驱之，不过五六十通，无不即除。又行炁久多而断谷最易，唯有胎息之法独难。所谓胎息者，如人未生在胎之中时，炁久息也。习则能息鼻口炁，如已息鼻口炁，则可居水底积日矣。<br />
　　又治金疮，以炁吹之，血断痛止。<br />
　　又蛇虺毒虫中人，皆禁之即愈。或十数里便遥治之，呼其姓名而咒之，男呼我左，女呼我右，皆愈。此所共知。<br />
　　孙先生曰：旦夕者，是阴阳转换之时。日旦五更初，阳炁阴至，频伸眼开，是上生炁，名曰阳息而阴消；暮日入后，阴炁至，凛然，时坐睡倒时，是下生炁至，名曰阳消阴息。暮日入后，天地、日月，山川、江海，人畜、草木，一切万物，体中代谢往来，一时休息，一进一退，如昼夜之更始，又如海水之朝夕，是天地之道耳。面向午，展两手于膝上，徐按捺肢节，口吐浊气，鼻引清气。凡吐者，去故炁，引生炁也。<br />
　　《经》云：玄牝门，天地根，绵绵若存，用之不勤。言鼻是天之门户，可以出纳阴阳生死之炁也。良久，徐徐乃以手左拓右拓，上拓下拓，前拓后拓，瞋目张口，叩齿摩眼，抱头拔耳，挽须挽腰，咳嗽发阳振动也。双作只作，反手为之，然掣足仰展八十九十而止，仰下徐徐定心，作止息之法，见空中元和炁，下入鸠尾际，渐渐顷如雨，晴云入山，自皮肉至骨至脑，渐渐入腹中，四肢、五脏皆受其润，如流水渗入地，地彻即觉达于涌泉。腹中有声、汨汨然、意每存之，不得外缘，即便觉无炁若彻，即手体振动，两脚膝帟屈，亦令床有声拉拉然，则名一通两通，乃至日别得三通，觉身体悦怿，肤色滋润，耳目精明，令人养美力健，百病皆去。行之五年、十年，长存不忘，得满千万通，去仙不远也。<br />
　　◎摄生月令──朝请大夫捡校太子左赞善大夫上柱国姚称集<br />
　　夫摄生大体，略有三条：所为吐纳练藏，胎津驻容；其次饵芝术，飞伏丹英；其三次五谷资众味。终古不易者，生生性命，必系于兹也。气之与药，具摽别卷。今所撰集，用食延生，顺时省味者也。<br />
　　按《扁鹊论》曰：食能排邪而安藏腑，神能爽志以资血气。摄生者气正则味顺，味顺则神气清，神气清则合真之灵全，灵全则五邪百病不能干也。故曰水浊鱼瘦，气昏人病。夫神者，生之本；本者，生之真。大用则神劳，大劳则形疲也。<br />
　　按彭祖《摄生论》曰：目不视不正之色，耳不听不正之声，<br />
　　口不尝毒粝之味，心不起欺诈之谋，此之数种，乃亡魂丧精，减折算寿者也。”<br />
　　按《枕中传》曰：五味者，五行之气也，应感而成，人即因五味而生，亦因五味而消。<br />
　　按《黄帝内传》曰：食风者灵而延寿，食谷者多智而劳神，食草者愚痴而足力，食肉者鄙勇而多嗔，服气者长存而得道。<br />
　　《孙氏传》曰：五味顺之则相生，逆之则相反。夫人食，慎勿愠怒，勿临食上说不祥之事，勿吞咽忽逐，必须调理安详而后食。<br />
　　《黄帝内传》曰：春宜食甘，甘走肉，多食甘则痰溢，皮肤粟起。夏宜食辛，辛走气，多食辛则气躁好蹎。秋宜食酸，酸走骨，多食酸则筋缩、骨中疼。冬宜食咸，咸走血，多食咸则血涩、口乾。多食苦则呕逆而齿疏。<br />
　　《养生传》曰：凡人虽常服饵，不知养生之道，必不全其真也。<br />
　　《小有经》曰：才所不胜而强思之，伤也；力所不任而强举之，伤也；深忧重喜，皆有伤也。<br />
　　《抱朴子》曰：一人之身，一国之象；胸腹之位，犹宫室也；四肢之列，犹郊境也；骨节之分，犹百官也；神犹君也，血犹民也。<br />
　　《养生传》曰：一日之忌，暮勿饱食；一月之忌，暮勿大醉；一岁之忌，慎勿远行；永久之忌，勿向西、北二方大小便，露赤也。<br />
　　孟春ⅱⅰ泰（斗建寅，日在虚，律中太簇，五将东方，月德丙，月合辛，生气子，天利卯，五富亥，月杀丑，月厌戌，九空辰，死气午归忌丑，往亡寅，大败甲寅，血忌丑）<br />
　　孟春，是月也，天地俱生，谓之发阳，天地资始，万物化<br />
　　生。夜卧早起，以缓其形，使志生，生而勿杀，予而勿夺，君子固密，无泄真气。其藏肝木，位在东方。其星岁，正月、二月、三月，其卦震，其地青州，其书《诗》，其乐瑟，其帝灵威仰，其神勾芒，青龙为九天，白虎为九地，其虫鱼，其畜犬，其谷麦，其果梅，其菜韭，其味酸，其臭腥，其色青，其声怒，其液泣。立春木相，春分木王，立夏木休，夏至木废，立秋木囚，秋分木死，立冬木没，冬至水胎。<br />
　　仲春ⅲⅰ大壮（斗建卯，日在室，律中夹锺，五将北方，月德甲，月合已，生气丑，天利辰，五富寅，月杀戌，月厌酉，九空丑，死气未，归忌寅，往亡已，大败甲午，血忌未）<br />
　　仲春，是月也，号厌于，日和其志，平其心，勿极寒，勿极热，安静神气，以法生成。勿食黄花菜及陈菹，发宿疾，动痼气。勿食大蒜，令人气壅，关隔不通。勿食蓼子及鸡子，滞人气。勿食小蒜，伤人志性。勿食兔肉，令人神魂不安。勿食狐貉肉，伤人神。是月肾藏气微，肝藏正王，宜净膈去痰，宜泄皮肤，令得微汗，以散去冬温伏之气。是月六日、八日，宜沐浴斋戒，天佑其福。十四日忌远行，水陆亦不可往。九日忌食一切鱼鳖。二十日宜修真道。<br />
　　季春ⅷⅰ夬（斗建辰，日在娄，律中姑洗，五将西方，月德壬，月合丁，生气寅，天利已，五富亥，月杀未，月厌申，九空戌，归忌子，往亡申，大败甲戊，斗阳，血忌寅）<br />
　　季春，是月也，万物发陈，天地俱生，阳炽阴伏。卧起俱早，勿发泄大汗，以养藏气。勿食（艹韭），发痼疾，损神伤气。勿食马肉，令人神魂不安。勿食獐鹿肉等，损气损志。是月肝藏气伏，心当向王，宜益肝补肾，以顺其时。是月五日，忌见一切生血物，宜斋戒静念真籍，不营俗务。十六日忌远行，水陆俱不可往。二十七日宜沐浴。是月火相水死，勿犯西北风。<br />
　　勿久处湿地，必招邪毒。勿大汗当风，勿露体星宿下，以招不祥之事。<br />
　　孟夏ⅰⅰ乾（斗建已，日在昴，律中仲吕，五将南方，月德庚，月合乙，生气卯，天利午，五富申，月杀辰，月厌未，九空未，死气酉，归忌丑，往亡亥，大败丁巳，斗阳，血忌申）<br />
　　孟夏，谓之播秀，天地始交，万物并实。夜卧早起，思无怒，勿泄大汗。夏者，火也。位在南方，其藏心，其星荧惑，时四月、五月、六月。其六月属土，大王于此月，其地杨州，其书《礼》，其乐竽，其帝赤票弩，其神祝融。朱雀为九天，玄武为九地。其虫凤，其畜羊，其谷麻，其果杏，其菜薤，其味苦，其臭焦，其色赤，其声呼，其液汗。立夏火王，夏至火相，立秋火休，秋分火废，立冬火囚，冬至火死，立春火没，春分火胎。<br />
　　仲夏ⅰⅳ遘（斗建午，日在参，律中往蕤宾，五将东方，月德丙，月合辛，生气辰，天利未，五富亥，月杀丑，月厌午，九空卯，死气戌，归忌寅，往亡卯，大败丁酉，血忌卯，斗阳<br />
　　仲夏，是月也，万物以成，天地化生。勿以极热，勿大汗当风，勿曝露星宿，皆成恶疾。勿食鸡肉，生痈疽、漏疮。勿食蛇蟮等肉，食则令人折算寿，神气不安。慎勿杀生。是月肝脏以病，神气不行，火气渐壮，水力衰弱，宜补肾助肺，调理胃气，以助其时。是月八日，忌远行涉，水陆并不可往，宜安心静虑，沐浴斋戒，必得福庆之事。是月切忌西北不时之风，此是邪气，犯之令人四肢不通，致百关无力。<br />
　　季夏ⅰⅶ遁（斗建未，日在东井，律中林锺，五将北方，月德甲，月合巳，生气巳，天利申，五富寅，月杀戌，月厌巳，九空子，死气亥，归忌子，往亡午，大败丁丑，血忌酉）<br />
　　季夏，是月也，法土重浊，主养四时，万物生荣。增咸减<br />
　　甘，以资肾藏。勿食羊血，损人神魂，少志健忘。勿食生葵，必成水癖。是月肾藏气微，脾脏独王，宜减肥浓之物，宜助肾气，益固筋骨，切慎贼邪之气。六日沐浴斋戒，绝其营俗。二十四日忌远行，水陆俱不可往。是月不宜起土功，威令不行，宜避温气。勿以沐浴后当风。勿专用冷水浸手足，慎东来邪风，犯之令人手瘫缓，体重气短，四肢无力。<br />
　　孟秋ⅰⅱ否（斗建申，日在张，律中夷则，五将北方，月德壬，月合丁，生气午，天利酉，五富已，月杀未，月厌辰，九空酉，死气子。归忌丑，往亡酉，大败庚申，血忌辰）<br />
　　孟秋，谓之审，天地之气以急正气，早起早卧，与鸡俱兴，使志安宁，以缓形，收敛神气。秋者，金也。位在西方，其星太白，时七月、八月、九月，其卦允，其地蔡州，其书《春秋》，其乐磬，其帝少昊，其神蓐收，白虎为九天，青龙为九地，其虫虎，其畜鸡，其谷黍，其果桃，其菜葱，其味辛，其死膻，其色白，其声哭，其液唾。立秋金相，秋分金王，立冬金休，冬至金废，立春金囚，春分金死，立夏金没，夏至金胎。<br />
　　仲秋ⅳⅱ观（斗建酉，日在翼，律中南吕，五将南方，月德庚，月合乙，生气未，天利戌，五富已，月杀辰，月厌卯，九空酉，死气丑，归忌寅，往亡子，大败庚子，血忌戌）<br />
　　仲秋，是月也，大利平肃，安宁志性，收敛神气，宜增酸减辛，以养肝气。无令极饱，令人壅。勿食生蜜，多作霍乱。勿食鸡肉，损人神气。勿食生果子，令人多疮。是月肝藏少气，肺藏独王，宜助肝气，补筋养脾胃。是月七日宜屏绝外虑，沐浴斋戒，吉。二十九日忌远行，水陆并不可往。起居以时，勿犯贼邪之风，勿增肥腥物，令人霍乱。其正毒之气，最不可犯。是月祈谢求福，以除宿褭。<br />
　　季秋ⅶⅱ剥（斗建戌，日在南斗，律中无射，五将东方，<br />
　　月德丙，月合辛，生气申，天利亥，五富亥，月杀丑，月厌丑，九空寅，死气寅，归忌子，往亡辰，大败庚辰，斗阳，血忌巳）<br />
　　季秋，是月也，草木凋落，众物伏蛰，气清，风暴为朗，无犯朗风，节约生冷，以防厉疾。勿食诸昪，食之居痼疾。勿食小蒜，伤神损寿，魂魄不安。勿食蓼子，损人志气。勿以猪肝和饧同食，至冬成嗽病，经年不差。是月肝藏气微，肺金用事，宜减辛增酸，以益肝气，助筋补血，以及其时。勿食朅雉等肉，损人神气。勿食鸡肉，令人魂不安，魄惊散。十八日忌远行，不达其所。二十日宜斋戒，沐浴净念，必得吉事，天佑人福。<br />
　　孟冬ⅱⅱ坤（斗建亥，日在房，律中应锺，五将北方，月德甲，月合巳，生气酉，天利子，五富巳，月杀戌，月厌辰，九空亥，死气卯，归忌丑，往亡未，大败癸亥，斗阳，血忌亥）<br />
　　孟冬，谓之闭藏，水冻地坼，早卧晚起，必候天晓，使至温畅，无泄大汗，勿犯冰冻，温养神气，无令邪炁外至。冬者，水也。位在北方，其星辰，其时十月、十一月、十二月，其卦坎，其地分冀州，其书《周易》，其乐箫，其帝叶光纪，其神玄冥，玄武为九天，朱雀为九地，其虫龟，其畜犭屯，其谷大豆，其果栗，其菜藿，其味咸，其臭腐，其色黑，其声沉，其液唾。立冬水相，冬至水王，立春水休，春分水废，立夏水囚，夏至水死，立秋水没，秋分水胎。<br />
　　仲冬ⅱⅲ复（斗建子，日在箕，律中黄钟，五将北方，月德丁，月合壬，生气戌，天利丑，五富巳，月杀申，月厌子，九空申，归忌寅，往亡戌，大败癸卯，血忌午）<br />
　　仲冬，是月也，寒气方盛，勿伤冰冻，勿以炎火炙腹背，无食焙肉，宜减咸增苦，以助其神气。无发蛰藏，顺天之道。勿食猬肉，伤人神魂。勿食螺、蚌、蟹、鳖等物，损人志气，<br />
　　长尸蛊。勿食经夏黍米中脯腊，食之成水癖疾。是月肾藏正王，心肺衰，宜助肺安神，补理脾胃，无乖其时。是月三日，宜斋戒净念，以全神志。二十日不宜远行，勿暴温暖，切慎东南贼邪之风，犯之令人多汗面肿，腰脊强痛，四肢不通。<br />
　　季冬ⅱⅷ临（斗建丑，日在南斗，律中大吕，五将南方，月德庚，月合乙，生气亥，天利寅，五富申，月杀辰，月厌巳，九空巳，死气巳，归忌子，往亡丑，大败癸未，血忌子）<br />
　　季冬，是月也，天地闭塞，阳潜阴施，万物伏藏，去冻就温。勿泄皮肤大汗，以助胃气。勿甚温暖。勿犯大雪。勿食猪炖肉，伤人神气。勿食霜死之果菜，夭人颜色。勿食生薤，增痰饮疾。勿食熊罴肉，伤人神魂。勿食生椒，伤人血脉。七日忌远行，水陆并不吉。一日宜沐浴。是月时藏气微，肾藏方王，可减咸增苦，以养其神。宜小宣，不欲全补。是月众阳俱息，水气独行。慎邪风，勿伤筋骨，勿妄针刺，以其血涩，津液不行。<br />

                    <br>
                        　　卷三十七斋戒部<br />
　　◎斋戒叙<br />
　　夫入靖修真，要资斋戒。检口慎过，其道渐阶。《南华真经》云：颜回问道于孔子。孔子曰：汝斋戒，吾将语汝。颜回曰：回居贫，唯不饮酒，不茹荤久矣。孔子曰：是祭祝之斋，非心斋也。汝一志，无以耳听，而以心听，无以心听，而以气听，疏瀹汝心志，澡雪汝精神，掊击汝智虑，我将语汝。夫道冥然，难言哉！将为汝试言其约略尔。《混元皇帝圣纪》云：按诸经斋法，略有三种。一者设供斋，以积德解愆。二者节食斋，可以和神保寿。斯谓祭祝之斋，中士所行也。三者心斋，谓疏瀹其心，除嗜欲也；澡雪精神，去秽累也；掊击其智，绝思虑也。夫无思无虑则专道，无嗜无欲则乐道，无秽无累则合道。既心无二想，故曰一志焉，盖上士所行也。夫斋者，齐也，齐整三业，乃为齐矣。若空守节食，既心识未齐。又唯存一志，则口无贪味。谓兹二法，表里相资。《大戒经》云：夷心静然，专想不二，过中不味，内外清虚是也。子虽薄闲节食，未解调心。故示斋法，令其受道，而末学之徒，孰能虚心一志哉！夫鄙乎祭祀之教，自谓得心斋之理，盖唝嗃怠慢之夫矣。虽口谈空寂，无解其因，是自矜也。<br />
　　◎洞玄灵宝六斋十直<br />
　　道教五戒：一者不得杀生，二者不得嗜酒，三者不得口是心非，四者不得偷盗，五者不得淫色。十善：一念孝顺父母；二念忠事君师；三念慈心万物；四念忍性容非；五念谏诤蠲恶；六念损己救穷；七念放生养物、种诸果林；八念道边舍井种树立桥；九念为人兴利除害，教化未悟；十念读三宝经律，恒奉香花供养之具。凡人常行此五戒、十善，恒有天人善神卫之，永灭灾殃，长臻福佑，唯在坚志。<br />
　　◎年六斋<br />
　　正月、三月、五月、七月、九月、十一月。<br />
　　◎月十斋<br />
　　一日（北斗下），八日（北斗司杀君下），十四日（太一使者下），十五日（天帝及三官俱下），十八日（太一下），二十三日（太一八神使者下），二十四日（北辰下），二十八日（下太一下），二十九日（中太一下），三十日（上太一下）<br />
　　。<br />
　　自下、中上、三太一下日，皆天地水三官一切尊神俱下，周行天下，伺人善恶。<br />
　　甲子日（太一简阅神祇），庚申日（伏尸言人罪过），本命日（计人功行），八节日（有八神记人善恶），三元日（天地水官校人之罪福）。<br />
　　◎六种斋<br />
　　第一、《道门大论》云：上清斋有二法：<br />
　　一、绝群独宴，静气遗形。清坛肃侣，依太真仪格。<br />
　　一、心斋，谓疏瀹其心，澡雪精神。<br />
　　第二、灵宝斋有六法：<br />
　　第一、金箓斋，救度国王。<br />
　　第二、黄箓斋，救世祖宗。<br />
　　第三、明真斋，忏悔九幽。<br />
　　第四、三元斋，首谢违犯科戒。<br />
　　第五、八节斋，忏洗宿新之过。<br />
　　第六、自然斋，为百姓祈福。<br />
　　第三、洞神斋，精简为上，绝尘期灵。<br />
　　第四、太一斋，以恭肃为首。<br />
　　第五、指教斋，以清素为贵。<br />
　　第六、涂炭斋，以勤苦为功。<br />
　　已上诸斋，自古及今，登坛告盟，启誓玄圣，或三日、七日、九日、十五日，皆昼夜六时行道，转经礼忏，仪格甚重。<br />
　　除上清绝群独宴，静气遗形心斋之外，自余皆是为国王民人，学真道士拔度先祖，已躬谢过，禳灾致福之斋。此时移代同异，不无详略。于灵宝斋中为半景之斋，既无宿请，亦无言功，唯只一时或两时忏悔，亦不三时上香，步虚礼经并阙。或小小斋中，三礼叹愿，随时去取，逐便制仪，既非大集，心达而已。<br />
　　◎二种斋<br />
　　《本相经》曰：斋有二种：一则拯道，二则济度。拯道者，谓发心学道，从初至终，念念持斋，心心不退。复有二门：一谓志心，二谓灭心。志心者，始终运意，行坐动形，寂若死灰，同于枯木，灭诸想念，唯一而已。灭心者，随念随忘，神行不系，归心于寂，直至道场。济度者，谓回心至道，翘想玄真，愿福降无穷，灾消未兆。又云：虔心者，唯罄一心，丹诚十极，烧香礼拜，唯求于道。舍财者，市诸香油、八珍、百味、营馔供具，屈请道士，及以凡器归心启告，委命至真，内泯六尘，外齐万境，冥心静虑，归神于道。克成道果，永契无为，救济存亡，拔度灾苦，随其分力，福降不羌，功德轻重，各在时矣。<br />
　　◎十二斋<br />
　　《玄门大论》：<br />
　　一者金箓斋，上消天灾，保镇帝王。简文亦云，兼为师友。<br />
　　二者玉箓斋，宗云正为人民，今此本未行于世。<br />
　　三者黄箓斋，拯拔地狱罪根，开度九幽七祖。<br />
　　四者上清斋，求仙念真，练形隐景。<br />
　　五者明真斋，学士自拔亿曾万祖长夜之魂。<br />
　　六者指教斋，请福谢罪，禳灾救疾。<br />
　　七者涂炭斋，拔罪谢殃，请福度命。<br />
　　八者三元斋，学士己身悔罪。<br />
　　九者八节斋，学士谢过求仙。<br />
　　十者三皇子午斋，辅助帝王，保安国界。<br />
　　十一者靖斋，如千日、百日、三日、七日修真之用。<br />
　　十二者自然斋，救度一切存亡，自然之中修行时节。<br />
　　◎八节斋<br />
　　凡八节之日，是上天八会大庆之日也。其日诸天大圣尊神，上会灵宝玄都、玉京上宫，朝庆天真，奉戒持斋，游行诵经。此日修斋持戒，宗奉天文者，皆为五帝所举，书名玉历。<br />
　　◎心斋<br />
　　《南华真经》曰：颜渊问道于孔子。孔子曰：汝斋戒，吾将告汝。颜渊曰：回贫，唯不饮酒、不茹荤久矣。孔子曰：是祭祀之斋，非心斋也。汝一志，无以耳听而以心听，无以心听，<br />
　　而以气听。疏瀹汝心，除嗜欲也；澡雪汝精神，去秽累也；掊击其智，绝思虑也。夫无思无虑则专道，无嗜无欲则乐道，无秽无累则合道。既心无二想，故曰一志。<br />
　　◎斋直<br />
　　《三天内解经》曰：夫为学道，莫先乎斋。外则不染尘垢，内则五藏清虚，降真致神，与道合居。能修长斋者，则道合真，不犯禁戒也。故天师遗教，为学不修斋直，冥如夜行不持火烛，此斋直应是学道之首。夫欲启灵告冥、建立斋直者，宜先散斋。不使宿秽，臭腥消除，肌体清洁，无有玷污，然后可得入斋。不尔，徒加洗沐，臭秽在肌肤之内，汤水亦不能除。<br />
　　《三元斋品》曰：建斋之日，当输金真玉光九天之信，置于五帝，以招神致灵。<br />
　　《三元斋品》曰：学法未备，即俯仰之格，多不合仪。<br />
　　《金锁流珠经》曰：古来呼斋曰社会，今改为斋会。<br />
　　《太上太真科经》曰：消遣世务，三业为修斋。存三守一，斋为本基。斋者，齐也、洁也、净也。不必六时行道，三时讲经，昼夜存念，忏悔请福，干造玄虚，更失万一。能得一者，心摄三业。能摄身者，端拱不扰；能摄口者，默识密明；能摄心者，神与道合。如斯为主，成圣真仙。未合此者，摄身朝礼，离杀盗淫，摄口诵经，免妄言绮语，两舌骂詈，摄心存神，脱贪恚痴。十恶既去，十善自来。去来至极，与道合真。<br />
　　◎释斋有九食法<br />
　　《玄门大论》云：斋法大略有九：一者粗食，二者蔬食，三者节食，四者服精，五者服牙，六者服光，七者服气，八者服元气，九者胎食。粗食者，麻麦也；蔬食者，菜茹也；节食者，中食也；服精者，符水及丹英也；服牙者，五方云芽也；服光者，日月七元三光也；服气者，六觉之气，太和四方之妙气也；服元气者，一切所禀三元之气，太和之精，在乎太虚也；胎食者，我自所得元精之和，为胞胎之元，即清虚降，四体之气，不复关外也。粗食，止诸耽嗜；蔬食，弃诸肥腯；节食，除烦浊服精其，身神体成英带；服牙，变为牙；服光，化为光；服六气，化为六气，游乎十方；服元气，化为元气，与天地合为体；服胎气，久为婴童，与道混合为一也。此之变化，运运改易，不复待舍身而更受身，往来死生也。今意方法，未必止是食事，其或是方药，或按摩等事，可寻也。<br />
　　◎说杂斋法<br />
　　《三元品戒经》云：正月七日，天地水三官检校之日，可修斋。<br />
　　《圣纪》云：正月七日，名举迁赏会斋。七月七日，名庆生中会斋。十月五日，名建生大会斋。三官考核功过，依日斋<br />
　　戒，呈章赏会，可祈景福。”<br />
　　明真科云：正月、三月、五月、七月、九月、十一月，一岁六斋月，能修斋上三天帝，令太一使者除人十苦。<br />
　　《八道秘言》云：正月、三月、四月、六月、七月、八月、九月、十月、十一月，此九真斋月。一日、十五日、二十九日，此月中三斋日。正月一日名天腊，五月五日名地腊，七月七日名道德腊，十月一日名民岁腊，十二月节日名侯王腊，此五腊日，并宜修斋，并祭祀先祖。<br />
　　《明真科》云：月一日、初八日、十四日、十五日、十八日、二十三日、二十四日、二十八日、二十九日、三十日，已上为十直斋日。庚申、甲子八节，太一八神下，司察人过咎，修斋，太一欢悦。庚申日，人身中伏尸，上天言人罪过。本命日，受法人身神吏兵上天计人功过。<br />
　　《三洞奉道科》云：正旦为献寿斋，七日为延神斋，二月八日为芳春斋，四月八日为启夏斋，五月五日为续命斋，六月六日为清暑斋，七月七日为迎秋斋，八月一日为逐邪斋，九月九日为延算斋，十月一日为成福斋，十一月十五日为启福斋，十二月腊日为百福斋，二十八日为近新斋，立春为建善斋，春分为延福斋，立夏为长善斋，夏至为朱明斋，立秋为遐龄斋，秋分为谢罪斋，立冬为遵善斋，冬至为广庆斋。如此等斋，各具本经仪格。故学道不修斋戒，徒劳山林矣！<br />
　　夫斋者，正以清虚恬静，谦卑恭敬，战战兢兢，如履冰谷，若对严君，丹诚谦若，必祈灵应。检敕内外，无使喧杂。行斋之人，特忌斩衰孝子，新产妇人，月信未断，及痎虐疮疥废疾等，并不得升斋堂庭坛驱使，如愿苦求预斋，乞解过咎者，任投辞为其陈忏悔谢，不得杂登堂宇，应行法事等，仍迁令别坐，兼忌六畜（盖此等人秽触真灵，贤圣不降，乃修斋无功也）。<br />
　　凡修斋主虔诚，斋官整肃。至如香灯不备，亦曰疏遗。启圣祈真，莫先于此。香贵在沉水旃檀，依上清香珠丸合和，不得用甲麝。招真致灵，务存精志。如寒栖学真，道士修斋，单贫不可致者，亦宜以少为信，无令顿阙。若纯以乳头，非道家所用也。<br />
　　初登斋，靖看焚香，气向东南西北直上者，五帝依向而至。《登真隐诀》云：香者，天真用兹以通感，地祗缘斯以达信，非论斋洁、祈念、存思，必烧香。左右侍香金童，必为招真达意。《登真隐诀》云：“真人摄日晖以通照，役月精以朗幽，故然九光之微灯，晃八方之尽夜。<br />
　　《四极明科》云：“立春、春分，然九灯于庭；立夏、夏至，然八灯；立秋、秋分，然六灯；立冬、冬至，然五灯，本命日，十二灯，自此陈乞谢过祈恩。用灯于庭。法与修诸斋，自有灯数于庭。讫，依记四时向王，唯本命向太岁叩齿二十四通，咒曰：高上太真万圣帝皇五帝玉司总仙监真，今日吉辰，八节开陈。阳罪阴考，绝灭九阴。于今永始，拔释七玄。免脱火乡，永离刀山。三涂五苦，不累我身。得同天地，长保帝晨。五愿八会，靡不如言。咒毕，解巾叩头百二十过，当令额向地而已，勿令痛。竟复巾，仰天，心念：我身今日，上享天恩，赐反形骸，受生飞仙。毕，仰咽二十四气止。如此三年，宿褭除，身与真同。<br />
　　案诸经斋法，略有三种。一者设供斋，可以积德解愆。二者节食斋，可以和神保寿，斯谓祭祀之斋，中士所行也。三者心斋，谓疏瀹其心，除嗜欲也；澡雪精神，去秽累也，掊击其智，绝思虑也。夫无思无虑则专道，无嗜无欲则乐道，无秽无累则合道。既心无二想，故曰一志焉。盖上士所行也，详矣。斋者，齐也。要以齐整三业，乃为斋矣。若空守节食，既心识<br />
　　未齐，又唯在一志，则口无贪味之谓也。二法表里相资，故《大戒经》云：夷心静嘿，专想不二，过中不味，内外清虚是也。子虽薄闲节食，未解调心，故示兹斋法，令其受道。而末学之徒，孰能虚心一志哉？夫鄙乎祭祀之教，自谓得心斋之理，盖怠慢之夫矣！虽口谈寂，无解其因，是自矜焉。《易》云，圣人以此斋戒。<br />
　　◎斋科<br />
　　道士王纂，金坛人也。居马迹山，常以阴功救物，仁逮蠢动。值晋之末，中原乱罹，饥馑既臻，疫疠仍作，时有毒瘴，损毙者多，闾里凋荒，死亡枕籍。纂于静室，飞章告玄，三夕之中，继之以泣。至三夜，有光如昼，照其家庭，即有祥风景云，纷郁空际。俄而，异香天乐下集庭中，介金执锐之士三十余人，罗列如有所候。顷之，珠幢宝盖，霓旆羽节，红旌锦旗，各二人相对前行。即最后又有四青童执花捧香，侍女捧桉，地铺锦席，前立巨屏，左右龙虎将军，侍从官将兵士二千许人，立两面，若有备卫焉。复有金甲大将军二十六人，神王十人，次龙虎二君之外，班列肃如也。须臾，笙箫骇空，自西北而至，五色奇光，灼烁艳逸，一人佩剑持版而前，告纂曰：太上道君至矣。于是百宝大座自空而下，太上道君侍二真人、二天帝在座之左右。道君坐五色莲花，二真、二帝立侍焉。纂拜首迎谒，跪伏于地。道君曰：子（敏心）念生民，形于章醮，刳心抆血，感动幽明，地司列名。盖化育万物，而五行为之用，五行互有相胜，各有兴衰，代谢推迁，间不容息。是以生之不停，气气<br />
　　相续，亿劫已来，未暂辍也。得其生者，合于纯阳，升天而为仙；得其死者，沦于至阴，在地而为鬼。鬼物之中，自有优劣、强弱、刚柔、善恶，与人世无异。玉皇天尊虑鬼神之肆横害于人也，常命五帝三官，检制部御之律令刑章，罔不明备。而季世之民，浇伪者众，淳源既散，妖诈萌生，不忠于君，不孝于家，废三纲五常之教，自投死地。由是六天故气魔鬼之徒，与历代巳来败军死将，聚结为党，伐害生民，驾雨乘风，因衰伺隙，为种种病，中伤甚多，亦有不终天年，罹其夭枉者。寻于杜阳宫出《神咒经》，授真人唐平，使其流布，以救于物，民间有之。世人见王翦、白起名，谓为虚诞。此盖从来将领，生为兵统，死为鬼帅。有功者，迁为阴官；残害者，犹居魔属，乘五行败气，为瘵为瘥。然以阳威惮之，神咒服之，自当弥戢矣。今以《神化》、《神咒》二经；复授于子，按而行之，以拯护万民兆庶也。即命侍童披九光之韫，以《神化经》及《三五大斋诀》授之于纂曰：勉而勤之，阴功克充，真阶可冀也。言讫，千乘万骑，西北而举，升还上清矣。纂案经品斋科行于江表，疫毒铺弭，生灵又康。自晋及兹，普蒙其福者，不可胜纪焉。<br />

                    <br>
                        　　◎持斋<br />
　　《无上秘要》云：昔有道士，持斋诵经。有一凡人，为赁作治厨斋堂。道士见其用意，至日中持斋，因唤与同食。食竟，为其说法，语此赁人，今随吾持斋，功德甚大，可至明日中时复食，勿坏尔斋，徒劳无益。能如此者，将可得免见世穷厄。<br />
　　此人稽首受戒而去，暮还家。其妇一日待婿，具以道士戒言喻妇。妇甚不解，遂致嗔怒，赁人不能免其妇意，遂坏其斋，与妇共食。其后命过天，使其人主蜀山千岁树精，恒给其中食。其树茂盛，暑夏之月，有精进贤者三人经过，依树而息。贤者叹曰：此树虽凉，日已向中，何由得食？此人于树中曰：当为贤者供设中食，无所为忧。须臾食至，贤者共食。食竟，言曰：我觅道，道在何所？此自然，非道也。因问树曰：不审大神可得暂降形见与某相面否？此人于树空中答曰：我非能使人得道者也。具记姓字处所，昔常为道士劝使持斋，为妇人所坏，功德不全，致令使我守此树精，不能得出。天以我昔经斋中食，令每至中给我斋食，口不暇食，又无缘得迁。欲屈贤者为至我舍，道我如此，能为我建三日斋戒，我身便得升天。贤者感此人意，为寻其家，具以其言语家人如此。家人即为建斋，请诸道士烧香诵经三日谢过，此人即得飞行，升入云中，于景霄之上，受书为散仙人。故斋之功德甚重，不可不修。此人半日持斋，死经一日，即时出身，不拘一年，而得为仙。故天计功过，明之不亏也。夫为学者，可勤持斋戒，以期冥感，能修之者，必获升腾之举。<br />
　　◎阴阳杂斋日<br />
　　三会日：正月七日（举迁赏会斋）、七月七日（庆生中会斋）、十月五日（建生大会斋）、三会日，三官考箓功过，宜受符箓，斋戒呈章，以祈景福。<br />
　　五腊日：正月一日（名天腊斋）、五月五日（名地腊斋）、<br />
　　七月七日（名道德腊斋）、十月一日（名民岁腊斋）、十二月节日（名侯王腊斋）。<br />
　　五腊日，常当祠献先亡，名为孝子，得福无量。余日皆是淫祀，通前三元日，为人解日，皆可设净供求福焉！<br />
　　《明真科》云：甲子日夜半时、甲戌日黄昏时，已上天皇真官下日。甲申日晡时，甲午日日中时，已上地皇真官下日；甲辰日食时，甲寅日平旦时，已上人皇真官下日。<br />
　　右其日修斋，五岳四渎神君，各依方位，纠察善恶，无不上闻。<br />
　　又丁卯日日出时，丁丑日鸡鸣时，已上天皇真官下日。又丁酉日日入时，丁亥日人定时，已上地皇真官下日；又丁未日日昳时，丁巳日愚中时，已上人皇真官下日。<br />
　　其日修斋，五岳真人，各遣五神营卫，记名仙箓。<br />
　　卷三十八说戒部一<br />
　　◎说十戒<br />
　　《玉清经本起品》云：道言：昔元始天尊与诸贤圣亿亿万众，处处周旋，最后下观弃贤世界，有一国王，名曰德正直，利根辩慧，为众生故，而为导首。遍告国内臣民男女，言：今得太平，天下无事，火灾消灭，兵刃不起，百谷成熟，皆由道恩，非自然也。何以报道罔极之恩？唯当倾心尽意，恭敬供养，造立宫观，香花灯烛，晨夕礼诵，斋戒悔过，以求福佑。于是天尊命巨灵仙人而告王曰：子为一国之主，天下所推，凡间之贵不先于此，但以正法治化，不枉人民，亦足功感上天，何烦秘要？秘要之道，卒难可闻。然秘要之阶，不过慈善。慈善之法，不违科戒。戒有多种，人亦多品。上品之人，身先无犯，亦无所持。中品之人，心有上下，观境即变，以戒自制，不令放逸。如此之人，或受十戒、五戒，以自防护。下品之人，恶心万般，难可禁制。下品之中，复有二品。上品者，身欲奉戒，或受一百九十九戒，或受观身三百大戒，或受千二百威仪之戒，以自防保，令无越逸。下品者，身同禽兽，虽有人形而无人心，纵受其戒，终无所益。今且受第二中戒十种科禁入道初门。诸人闻说，欢喜抃蹈，悉皆俯伏，而奉戒言，天尊告曰：<br />
　　第一戒者，不得违戾父母师长，反逆不孝。<br />
　　第二戒者，不得杀生屠害，割截物命。<br />
　　第三戒者，不得叛逆君主，谋害家国。<br />
　　第四戒者，不得淫乱骨肉姑姨姊妹及佗妇女。<br />
　　第五戒者，不得毁谤道法，轻泄经文。<br />
　　第六戒者，不得污漫静坛，单衣裸露。<br />
　　第七戒者，不得欺凌孤贫，夺人财物。<br />
　　第八戒者，不得裸露三光，厌弃老病。<br />
　　第九戒者，不得耽酒任性，两舌恶口。<br />
　　第十戒者，不得凶豪自任，自作威利。<br />
　　右此十戒，当终身奉持。<br />
　　◎大戒上品（并叙）<br />
　　○太上洞玄灵宝消魔宝真安志智慧本愿大戒<br />
　　《上品经》云：太极仙公于天台山静斋念道，稽首礼拜，请问太极法师徐来勒曰：弟子有幸得侍对天尊，自闻微言，弥纶万劫，洞观道源，过泰之欢，莫有谕也。顾玄少好神仙白日飞腾之道，必想上圣，恒以仿佛，大经微远，妙赜难通，将禀口诀，释我冥津，洞畅閟漠，有无都尽矣。近而未究人生宿世因缘本行之由，今愿天尊觉所未悟。是时太上玄高真人啸咏步虚洞章，欢然含豫辉金颜而言曰：子以累劫念道，致太极玉名，寄慧人中、将独步玉京，超逸三界，巍巍乎太上仙公之任矣。故慈心于天人，念度于后学也，常以外身济物，有德而弗名，<br />
　　玄都所诠，谅不虚矣！而谓太极真人曰：卿受太上虚皇道君之教，为其师保，亦必尽教以高上大洞之渊赜也，岂俟彼多陈乎？吾受任忝为都教之法师，至于执卷，由子矣。太极真人答曰：此童真之人，名刊金简，才质清远，景秀太上玄微洞虚，故当为仙公之任，弘道大度者也。吾忝受教化，愧不足为彼宗匠，太上有命，何敢不倾韫哉！众妙之统，仰赖于法师矣。太极真人又曰：夫道，无也。弥纶无穷。子欲寻之，近在我身，乃复有也。因有以入无，积念以得妙，万物芸芸，譬于幻耳，皆当归空。人身亦然。身死神逝，喻之如屋，屋坏则人不立，身败则神不居，当制念以定志，静身以安神，宝气以存精，思虑兼忘，冥想内视，则身神并一。身神并一，近为真身也。此实由宿世本行，积念累感，功济一切，德阴万物，因缘轮转，罪福相对，生死相灭，贵贱相使，贤愚相倾，贫富相欺，善恶相显，其苦无量，皆人行愿所得也。非道、非天、非地、非人万物所为矣，正由心耳。此对既锺，亦难脱也。弱丧之徒，信道者少，宿命者多；不积善定念，修德理身，而欲忽德忘身，强求外物，其可得哉！既已不克，莫不伤身矣。故有道之士，取诸我身，无求乎人。道言：“修身，其德乃真。”斯之谓也。夫学道不受大智慧道，行本愿上品大戒，无绿上仙也。子有宿命，是以见此经，其文隐秘，立信效心，然后而传，不可妄示。不信，必发异念。异念既生，彼此获罪。是故藏之于无，待有应为仙王者乃告焉。是时云龙踊跃，诸天散华，飞香奏烟，山海静波，触类窜默，鬼魅消亡，神魔降伏，五苦俱解，长离地狱，恶者返善，信顺受福尔。乃命太极侍经仙人刘文静披云韫而授经也。太极真人曰：宿世礼奉经师，口诵身行，布施厄困，愿乐三宝，君亲忠孝，远慕山水，栖憩贤儒，虚心有道，烧香散华，护度一切，修道补过，信顺宿命，静思忍情。其行也，上可升仙度<br />
　　世，下可轮转富贵，生为人尊，容貌伟秀，才智清远，为人之道，莫不具足。夫居世富贵，笑于贫贱，今报以贫贱。居世好杀，今报以伤杀，居世轻易，笑于丑陋，今报以丑陋。居世聪明，不教于人，今报以顽塞。居世常康，笑于困病，今报以滞疾。居世不信道，笑于经教，今报以下愚，长与道隔。女人居世，夺人婿者，今报以少寡。男子居世，诱人妇女，今报以鳏独。居世发心为夫妻，而后世不得俱生人道。死为鬼魅，今报以本念，成于邪病，自非大法，莫有解其宿缠，而消此邪病矣。夫为父母、兄弟、姊妹、夫妻、君臣、师保、朋友，皆先世所念，愿为因缘，展转相生，莫不有对者哉。故曰倚伏难穷矣。唯学仙道士当兼忘因缘，绝灭生死，同归乎玄，以入妙门。能知是者，始可与言学道之本也。<br />
　　若见居家妻子，当愿一切，早出爱狱，摄意奉戒。若见饮酒，当愿一切，制于命门，以远祸乱。若见彩女，当愿一切，守情忍色，志慕贤贞。若见淫人，当愿一切，除弃邪念，翘心禁戒。若见妇人，当愿一切，忍割浮华，乐道自娱。若见贞人，当愿一切，履信正化，日入法门。若见众人，当愿一切，推仁无争，怀道安世。若见善人，当愿一切，时刻存念，仰丸真道。或见恶人，当愿一切，弃凶即吉，不犯王法。若见贫人，当愿一切，损身施惠，后受大福。若见富人，当愿一切，救济万物，世世受禄。若见贵人，当愿一切，承其教旨，悉令典训。若见贱人，当愿一切，勤修匪懈，各得所为。若见帝王，当愿一切，奉仰王道，孝如父母。若见主相，当愿一切，受其教制，四方归仁。若见兵甲，当愿一切，各念仁心，天下让贤。若见王子，当愿一切，日歌太平，系国承家。若见贤人，当愿一切，履行其德，道为世宗。若见法师，当愿一切，明解法度，得道无为。若见栖山道士，当愿一切，悉见法门，速得升仙。若见<br />
　　教化，当愿一切，亲受圣教，皆为渊博。若见圣人，当愿一切，尊礼侍见，诸国并瞻。若见仙人，当愿一切，真道悉成，飞升天堂。若见城郭，当愿一切，严整修饰，以道为基。若见大国，当愿一切，归宗慕德，若水注海。若见小国，当愿一切，知止虚冲，安其所居。若见市朝，当愿一切，群贤云萃，悉弘正道。若见静观，当愿一切，功德巍巍，天人得道。若见斋戒、行香，当愿一切，道德日新，庠序雅正。若见诵经，当愿一切，尽上高座，咸闻圣音。若见经教，当愿一切，各各受读礼习，普行教化。若见楼观，当愿一切，洞观十方，无所隐藏。若见高山，当愿一切，智思无量，辅成家国。若见栖憩茂林，当愿一切，安居自在，阴庇舍识。若见好学，当愿一切，得成师宗，养徒敷教。或见净手，当愿一切，常执经书，无时暂辍。若见善口，当愿一切，耽味洞经，日新不厌。若见动足，当愿一切，超步三界，飞行上清。若见静止，当愿一切，灭景停真，安闲空寂。若见饮食，当愿一切，弃累入净，存得道味。若见大藏，当愿一切，除其灾害，施为福田。若见疾病，当愿一切，以道自安，免此苦厄。若见死丧，当愿一切，学道常存，济度三徒。若见畋猎，当愿一切，不为始终，入为无罪。若见夷狄，当愿一切，得生中国，不生边地。若见少年，当愿一切，及时学问，遂成学名。若见老病，当愿一切，以道摄生，不更衰老。若见三光，当愿一切，普明灵曜，暗冥即消。若见云雨，当愿一切，惠泽盈溢，无所不宜。若见素雪，当愿一切，常居洁白，逍遥自在。若见灵风，当愿一切，韫怀披散，德流遐迩。若见净水，当愿一切，洗垢清虚，平等其心。若见名香，当愿一切，受兹芳净，众秽肃然。若见好华，当愿一切，乐散诸圣，相好具足。若见车马，当愿一切，得道无为，乘风驾龙。若见弦歌，当愿一切，玩经叹法，以道娱乐。若见福食，当愿一切，无不饱满，世享<br />
　　天厨。德流后人，如水归海，宗庙裔长，常居贵盛。世与四辇，俱生王家。若见散施，当愿一切，祸灭九阴，福起十方，德如山海，莫不兴隆；七祖生天，子孙贤忠，富贵巍巍，所欲皆从。学道飞仙，驾云乘龙。道士坐卧，常愿我等，四大合德，同体道真，长存玄都，师友自然。济度十方，天下受恩，逍遥无为，洞观妙门。<br />
　　○礼经祝三首<br />
　　（《真人口诀》云：侍经仙童玉女闻此祝，皆欢喜而佑兆身也。是大经悉用此祝而礼拜矣。若冥心礼经者，亦心祝其文，乃上仙之秘祝也）<br />
　　第一首<br />
　　乐法以为妻，爱经如珠玉。持戒制六情，念道遣所欲。淡泊正气停，萧然神静嘿。天魔并敬护，世世受大福。<br />
　　第二首<br />
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。<br />
　　第三首<br />
　　大道洞玄虚，有念无不启。炼质入仙真，遂成金刚体。超度三界难，地狱五苦解。悉归太上经，静念稽首礼。<br />
　　太极真人曰：学升仙之道，当立千二百善功，终不受报。立功三千，白日登天，皆济人应死之难也。施惠其人，尤善矣。学道当令众行合法，广建福田。发大慈之心，动静常起道意。能如是也，吐纳，服药，佩符，读经，精进终身不倦，岂有不<br />
　　得仙乎？人无此德，虽服药，佩符，读经，斋戒，故终命而不验矣。学士明思要言。<br />
　　太极真人曰：立三百善功，可得长存地仙。若一切不全，则更从一始，而都失前功矣。常有其念，在于心膂者，则是也。若导人作善，即为善功也。<br />
　　太极真人曰：常念啸咏洞经，修行大慈，先人后身，扬善化恶，断绝众缘，灭念守虚，心如太玄，为道是求，始谓能言神仙之道也。<br />
　　太极真人曰：吾昔受太极智慧十善劝助德戒于高上大道虚皇，世世宗奉修行大法，度人甚易，此自然之福也。太上以普教天人，令各得本愿，始入法门，长存无为，不受十苦八难罪对，罢散地狱，休息三官，日日宁闲，世世荣乐。咸脱罗纲，后生安泰，天性恬然，所愿随得。其戒如上，以传贤信。<br />
　　《十善劝戒》曰：劝助礼敬三宝，供养法师。令人世为君子，贤孝高才，荣贵巍巍，生为人尊，门族昌炽（三宝者，谓道经师也。能养生，教善行，为人范，是名法师也）。<br />

                    <br>
                        　　戒曰：劝助治写经书，令人世世聪明，博闻妙赜，恒值圣世，见诸经教，能诵章句。<br />
　　戒曰：劝助建斋净治，令人世世门户高贵，身登天堂，饮食自然，常居无为。<br />
　　戒曰：劝助香油众供，令人世世芳盛，香洁光明，容貌绝伟，天姿高秀。<br />
　　戒曰：劝助法师法服，令人世世闲雅，逍遥中国，不坠边夷，男女端正，冠冕玉佩，称诸身饰。<br />
　　戒曰：劝助国王父母，子民忠孝，令人世世多嗣，男女贤儒，不受诸苦。<br />
　　戒曰：劝助斋靖读经，令人世世不堕地狱，即升天堂，礼<br />
　　见众圣，速得返形，化生王家，在意所欲，玩好备足，七祖同欢，善缘悉备，终始荣乐，道法转至，将得仙道。<br />
　　戒曰：劝助众人学经，令人世世才智洞达，动静威仪，常为人师。<br />
　　戒曰：劝助一切布施，谏诤善事，令人世世寿考富乐，常无怨恼。<br />
　　戒曰：劝助一切民人，除嫉去欲，履行众善，令人世世安乐，祸乱不生，病者自愈，仕宦高迁，为众所仰，莫不吉佑。门户清贵，天人爱育，神魔恒护，常生福地。<br />
　　太极真人曰：人之行恶，莫大于嫉、杀、贪、奢、骄、淫也。若此一在心，伐尔年命矣。挟之以学神仙者，不亦悲乎？<br />
　　○太霄琅书十善十恶<br />
　　十善既行，十恶自息。息恶行善，大慈德成。是以《上品戒》云：恤死度生，救疾治病，施惠穷困，割已济物，奉侍师生，营建静舍，书经校定，修斋念道，退身让义，不争功名，宣化愚俗，谏诤解恶，边道立井，植种果林，教化童蒙，劝人作善，施为可法，动静可观，教制可丸，行常使然，十善遍行，谓之道士。不修善功，徒劳山林，能信斯旨，勤寻诸戒。戒部甚多，随缘所得。无数诸戒，无央科律，皆辅一神，摄于三业。三业者口、身、心也。运动造作，善恶无量。无量善恶，十为恶端。一者妄言，二者绮语，三者两舌，四者骂詈，此四口恶，返之则善。五者贪爱，六者窃盗，七者奸淫，此三者属身。八者嫉妒，九者恚瞋，十者邪痴，此三者属心。心业最重，为十恶根。断绝十恶，修十善本。实言直语，通和讲诵。谦让舍财，内外贞洁。庆赞欢喜，敬信三尊。备此十善，十恶永除。<br />
　　○思微定志经十戒<br />
　　一者不杀，当念众生。二者不淫，犯人妇女。三者不盗，取非义财。四者不欺，善恶反论。五者不醉，常思净行。六者宗亲和睦，无有非亲。七者见人善事，心助欢喜。八者见人有忧，助为作福。九者彼来加我，志在不报。十者一切未得道，我有不吝。经云：时有十二年少，处世间乐，日日相就，共作好食，酣饮嬉戏，或复论议持戒之难易。天尊以道眼遥见此人，前世曾为人师，而秘吝经典，逮诸弟子，于道之心，亦复犹豫。因此微缘，犹可度耳。于是天尊化作凡人，从会中过，托之乞食，因悉共语。诸年少辈，复论如初，中一人曰：我数随兄至安乐山，见诸道士悉持十戒，肃肃甚佳，洎至于死，魂神所在，亦当不虚。但其十戒，人持难悉从耳！化人曰：持此甚易，违此甚难。诸人问化人曰：云何持戒则易，不持反难？化人曰：立身如戒，上不畏天子，亦不畏鬼神，何谓之难？违戒之者，悉畏之，是难也。其中一人曰：馀戒可持，惟酒难断，所以者何？我先服散，散者发之日，非酒不解，是故难耳。化人曰：散发所须，此乃是药。将养四大，药通可通，但勿过量耳。一人曰：馀事即可，妄语其难。所以者何？若有密事，在尊长前应为隐讳，而人见问，不得欺，欺即犯戒，是故为难。化人曰：事有隐讳而人见问，不得欺，欺即犯戒，是故为难。化人曰：事有隐讳，理有方便，此亦可通。但勿善恶返论，说其长短耳！一人曰：馀戒即可，唯盗戒难。小小之间，以挂犯目。化人曰：大事实难，小小之间益可慎之。而说偈曰：<br />
　　何不受盗戒？不受盗亦难。孰云暗昧中？中有记盗官。取一年年倍，倍倍殊不宽。以手捧熔铜，烧口煮心肝。一朝言此苦，终年犹心酸。何不受此戒？保持必令完。我信彼亦信，在在无不安。安坐招灵人，永享长年欢。<br />
　　一人曰：馀戒悉易，淫最难断。所以尔者，我曾履斯事，数随兄中食。当中食时自云：一日精进，无不过理，亦谓身后当得此斋戒之福。至是夕夜，是我所愍，辄来狡狯，虽苦加抑迮，不觉已尔。每每如此，是知最难。化人曰：色者是想尔，想悉是空，何有色邪？但先自观身，知身无寄，便知无色。何可不忍！且淫欲颇恣，如饮咸水，饮多渴多，唯死而已。何有厌足？而说偈曰：<br />
　　色欲剧于渴，小忍差可度。何为进咸水，水咸益渴故。子能善解渴，当饮天甘露。甘露香且熏，通体皆流布。天人寻香降，玄趣自然悟。熙熙永无为，长保九天祚。一人曰：馀悉可从，唯煞难戒。所以者何？我好敢鸡，一食无鸡，了自无味，数日便瘦。化人曰：贤者肥为人患，瘦即体轻，用肥何为？即说偈曰：<br />
　　贤贤戒其煞，亦无怀煞想。众生虽微微，亦悉乐生长。如何害彼命？而用以自养。自养今一时，累汝自然爽。长沦三涂中，辛苦还复往。善恶各有缘，譬如呼有响。何不改此行？慈心以自奖。真人携手游，逍遥云景上。<br />
　　说此偈已，化人见大威变，极道之姿。侍从僚属，钧天大乐，非可目名，返于上方。诸人悉见，喜惧交集，并闻要说，意解开悟，俱登道果。<br />
　　○妙林经二十七戒<br />
　　元始天尊告诸四众，一切众生，贪着有为，欣生恶死，意虽求生，由造死业，不持戒行，假使长寿，犹如老树，有何殊别？若持戒行，死补天官，升仙自在。人虽有王公之位，上至帝皇，死皆重罪，无益鬼神，受苦不可堪忍。善男子，汝等思惟，明奉戒行，直心行道，吾为汝说：天下万物，无有长存，有死有生，有成有败，日出则没，月满则亏，从古至今谁能违返？若有道德不生、不灭修善者，今月亦善，今日亦善，今时亦善。善善积德，诸行修足，善念护持，令入法宝。戒曰：<br />
　　不得盗窃人物，不得妄取人财，不得妄言绮语，不得因恨杀人，<br />
　　不得贪嗔痴狠，不得慢老欺人，不得咒诅毒心，不得骂詈高声，<br />
　　不得訾毁谤人，不得两舌邪佞，不得评人长短，不得好言人恶，<br />
　　不得毁善自誉，不得自骄我慢，不得畜毒药人，不得投书谮善，<br />
　　不得轻慢经教，不得毁谤圣文，不得恃威凌物，不得贪淫好色，<br />
　　不得好杀物命，不得耽酒迷狂，不得杀生淫祀，不得烧野山林，<br />
　　不得评论师长，不得贪惜财贿，不得言人阴事。<br />
　　○老君二十七戒<br />
　　行无为，行柔弱，行守雌，勿先动。此上最三行。<br />
　　行无名，行清净，行诸善，此中最三行。<br />
　　行忠孝，行知足，行推让，此下最三行。<br />
　　右九行，二篇八十一章集合为道舍，尊卑同科。九行备者神仙，六行备者寿，三行备者增年。<br />
　　戒勿费用精神，戒勿食含血之物，乐其美色。戒勿伤王气。戒勿贪宝货。戒勿忘道。戒勿为妄动。戒勿枝形名道。戒勿杀生。戒贪功名。此上九戒。<br />
　　戒勿为耳目鼻口所娱，戒常当谦让。戒举百事详心，勿惚恫。戒勿学邪文，戒勿资身好衣美食。戒厌求名誉。戒勿贪高荣强求。戒勿轻躁。戒勿盈溢。此中九戒。<br />
　　戒勿与人诤曲直得失，避之。戒勿为诸恶。戒勿厌贫贱，强求富贵。戒勿多忌讳。戒勿称圣人大名。戒勿强梁。戒勿祷祠鬼神。戒勿自是。戒勿乐兵。此下九戒。<br />
　　右二十七戒，二篇共合为道渊，尊卑同行，上备者神仙。持十八戒备者，寿，持九戒备者，增年，不横夭矣。<br />
　　卷三十九说戒部二<br />
　　◎老君说一百八十戒（并叙）<br />
　　昔周之末，赧王之时，始出太平之道、太清之教。老君至琅琊，授道与干君。干君受道法，遂以得道，拜为真人。又传《太平经》一百七十卷，《甲子》十部。后帛君笃病，从干君授道护病，病得除羌，遂复得道，拜为真人。今琅琊有木兰树，干、帛二君所治处也。幽王时，老君教胡还当入汉中，过琅琊，干君得见老君。老君谓干君曰：吾前授汝，助人救命，忧念万民，拜署男女祭酒，广化愚人，分布弟子，使上感天心，下动地祗，当令王者欢心。而自顷以来，吾遥从千万亿里观之，诸男女祭酒，托老君尊位，贪财好色，擅色自用，更相是非，各谓我心正，言彼非真，利于供养，欲人奉已，憎恶同道，妒贤嫉才，骄恣自大，禁止百姓，当来从我，我道最正，彼非真也。皆不当尔，故来相语。干吉稽首，再拜伏地，叩头百下，唯唯告曰：太上从今日已去，不知当何由去？诸男女祭酒之重罪，令祭酒辈空活，既蒙道佑，可得升仙，寿终之后，不入九地下牢之苦。非但祭酒，复其万民。万民无知法则，祭酒之罪，臣之过咎，实在于己也。唯愿太上赦既往之失，署臣修将来之善耳。臣干吉死罪，死罪。老君曰：可正安意定，坐。吾恐大道<br />
　　浇季，万民丧命。一二祭酒，死入九幽之下，不足痛也。吾但念万民痛耳。汝当善听，记录心中，当为后世作法则，敕诸男女祭酒，令改往行，从今之善。老君曰：人生虽有寿万年者，若不持戒律，与老树朽石何异？宁一日持戒为道德之人，而死补天官，尸解升仙。世人死有重罪，无益魂神。魂神受罪耳。祭酒明奉行之。乃曰，诸祭酒各明听，天下万民，无有长存。人生有死，物成有败。日出则没，月满则缺。从古至今，谁能长存者？唯道德可久耳！今月亦善，今日亦善，今时亦善，诸贤亦善，师甲亦善，弟子亦善，万神备具，吏兵皆到，今吾以诸贤故，念万民之命，故授王甲禁戒重律。当三遍读之，然后说戒曰：。<br />
　　第一戒，不得多畜仆妾。<br />
　　第二戒，不得淫他妇人。<br />
　　第三戒，不得盗窃人物。<br />
　　第四戒，不得杀伤一切物命。<br />
　　第五戒，不得妄取人一钱已上物。<br />
　　第六戒，不得妄烧败人一钱已上物。<br />
　　第七戒，不得以食物掷火中。<br />
　　第八戒，不得畜猪羊。<br />
　　第九戒，不得邪求一切人物。<br />
　　第十戒，不得食大蒜及五辛。<br />
　　第十一戒，不得作草书与人。<br />
　　第十二戒，不得多以书相闻。<br />
　　第十三戒，不得以药落去子。<br />
　　第十四戒，不得烧野田山林。<br />
　　第十五戒，不得以金银器食用。<br />
　　第十六戒，不得求知军国事及占吉凶。<br />
　　第十七戒，不得妄与兵贼为亲。<br />
　　第十八戒，不得妄伐树木。<br />
　　第十九戒，不得妄摘草花。<br />
　　第二十戒，不得数见天子官人，妄结姻亲。<br />
　　第二十一戒，不得轻慢弟子，邪宠以乱真。<br />
　　第二十二戒，不得贪惜财物。<br />
　　第二十三戒，不得妄言绮语，隔戾嫉妒。<br />
　　第二十四戒，不得饮酒食肉。<br />
　　第二十五戒，不得多积财物，侮蔑孤贫。<br />
　　第二十六戒，不得独食。<br />
　　第二十七戒，不得贩卖奴婢。<br />
　　第二十八戒，不得破人婚姻事。<br />
　　第二十九戒，不得持人长短，更相嫌恨。<br />
　　第三十戒，不得自习妓乐。<br />
　　第三十一戒，不得言人恶事，猜疑百端。<br />
　　第三十二戒，不得言人阴私。<br />
　　第三十三戒，不得说人父母本末善恶。<br />
　　第三十四戒，不得面誉人，屏处论人恶。<br />
　　第三十五戒，不得以秽污之物调戏人。<br />
　　第三十六戒，不得以毒药投渊池江海中。<br />
　　第三十七戒，不得独与宗族为亲。<br />
　　第三十八戒，不得轻疏佗人之尊长。<br />
　　第三十九戒，不得自杀。<br />
　　第四十戒，不得劝人杀。<br />
　　第四十一戒，不得别离他人家口。<br />
　　第四十二戒，不得因恨杀人。<br />
　　第四十三戒，不得投书譖人。<br />
　　第四十四戒，不得自用。<br />
　　第四十五戒，不得自贵。<br />
　　第四十六戒，不得自骄。<br />
　　第四十七戒，不得妄凿地，毁山川。<br />
　　第四十八戒，不得恶言骂詈。<br />
　　第四十九戒，不得以足踏六畜。<br />
　　第五十戒，不得掩人目。<br />
　　第五十一戒，不得以厌治病。<br />
　　第五十二戒，不得希望人物。<br />
　　第五十三戒，不得竭水泽。<br />
　　第五十四戒，不得评论师长。<br />
　　第五十五戒，不得裸形露浴。<br />
　　第五十六戒，不得轻慢经教。<br />
　　第五十七戒，不得慢老人。<br />
　　第五十八戒，不得观六畜交阴阳。<br />
　　第五十九戒，不得调戏于人。<br />
　　第六十戒，不得持威势凌人。<br />
　　第六十一戒，不得阿党所亲。<br />
　　第六十二戒，不得带刀杖（若军中，不从此律）。<br />
　　第六十三戒，不得多作门户，别离居处。<br />
　　第六十四戒，不得起瞋恚。<br />
　　第六十五戒，不得骂人作奴婢。<br />
　　第六十六戒，不得立小便。<br />
　　第六十七戒，不得黥奴婢面。<br />
　　第六十八戒，不得咒人命死败亡。<br />
　　第六十九戒，不得快人死败。<br />
　　第七十戒，不得乱纵行游。<br />
　　第七十一戒，不得张目视人。<br />
　　第七十二戒，不得舌吐向天。<br />
　　第七十三戒，不得横求人物。<br />
　　第七十四戒，不得强乞，扰乱百姓。<br />
　　第七十五戒，不得为世俗人赋敛。<br />
　　第七十六戒，不得为世俗人作礼头主。<br />
　　第七十七戒，不得为人图山立冢宅起屋。<br />
　　第七十八戒，不得上知星文，卜相天时。<br />
　　第七十九戒，不得渔猎，伤煞众生。<br />
　　第八十戒，不得淫泆佗妇，别离夫妻。<br />
　　第八十一戒，不得视弟子偏颇，视弟子当如其子。<br />
　　第八十二戒，不得夺人瞑中火。<br />
　　第八十三戒，不得驰骋世俗，吊问死丧宜密哀恤之。<br />
　　第八十四戒，不得与俗人共相群党，更相嘲毁。<br />

                    <br>
                        　　第八十五戒，不得败人成功，言是己德。<br />
　　第八十六戒，不得择好室舍好床卧息。<br />
　　第八十七戒，不得訾毁人物，以为恶。<br />
　　第八十八戒，不得自举已物以为好。<br />
　　第八十九戒，不得令惊怕，令人恐悸。<br />
　　第九十戒，不得择人饮食，为好恶说。<br />
　　第九十一戒，不得为人往来恶言。<br />
　　第九十二戒，不得以县官中伤人民。<br />
　　第九十三戒，不得预人间论议曲直事。<br />
　　第九十四戒，不得强取人物，以为恩重。<br />
　　第九十五戒，不得冬天发掘地中蛰藏虫物。<br />
　　第九十六戒，不得轻行妄游，日月驰骋。<br />
　　第九十七戒，不得妄上树探巢破卵。<br />
　　第九十八戒，不得笼罩鸟兽。<br />
　　第九十九戒，不得穿人家壁，窥看人家内妇女。<br />
　　第一百戒，不得以秽污之物投井中。<br />
　　第一百一戒，不得塞池井。<br />
　　第一百二戒，不得欺诬老人。<br />
　　第一百三戒，不得妄发读人书。<br />
　　第一百四戒，不得诱枉良人为奴婢。<br />
　　第一百五戒，不得积聚财宝，以招凶祸。<br />
　　第一百六戒，不得贪恋居家。<br />
　　第一百七戒，不得藏埋器物。<br />
　　第一百八戒，不得破坏见钱。<br />
　　第一百九戒，不得在平地然火。<br />
　　第一百十戒，不得施枪棘着道中。<br />
　　第一百十一戒，不得多言弄口舌。<br />
　　第一百十二戒，不得以书字之物自投埋于厕前。<br />
　　第一百十三戒，不得向佗神鬼礼拜。<br />
　　第一百十四戒，不得多畜世俗占事之书及八神图，皆不得习。<br />
　　第一百十五戒，不得与兵人为侣。<br />
　　第一百十六戒，不得便溺生草上及人所食之水中。<br />
　　第一百十七戒，不得与寡妇亲爱。<br />
　　第一百十八戒，不得祠祀鬼神，以求侥幸。<br />
　　第一百十九戒，不得为人多作忌讳。<br />
　　第一百二十戒，不得自多忌讳。<br />
　　第一百二十一戒，不得妄轻入江河中浴。<br />
　　第一百二十二戒，不得妄假举人物，以为礼赂。<br />
　　第一百二十三戒，不得为人保任券契、买卖田宅、奴婢之<br />
　　事。<br />
　　第一百二十四戒，不得与淫泆之家更相往来。<br />
　　第一百二十五戒，不得炼毒药着器中。<br />
　　第一百二十六戒，不得作恶厉声，常当喜笑。<br />
　　第一百二十七戒，不得为人作辞讼，知人官事。<br />
　　第一百二十八戒，不得求密谋之书读之。<br />
　　第一百二十九戒，不得妄鞭打六畜群众。<br />
　　第一百三十戒，不得无故走马驰车。<br />
　　第一百三十一戒，不得以手团食，残啮众肴。<br />
　　第一百三十二戒，不得惊鸟兽。<br />
　　第一百三十三戒，不得向弟子评论人家食饮善恶。<br />
　　第一百三十四戒，不得妄开决陂湖。<br />
　　第一百三十五戒，不得自炫治病，病家自当来请求乃可往之。<br />
　　第一百三十六戒，不得独行，行与人俱。<br />
　　第一百三十七戒，不得为人谋合私利。<br />
　　第一百三十八戒，不得广求宝物。<br />
　　第一百三十九戒，不得带女人入山，皆应别歧异室。<br />
　　第一百四十戒，不得叛本逐末。<br />
　　第一百四十一戒，常当设供养，勿作难易。<br />
　　第一百四十二戒，常当念清俭法，慕清贤鹿食牛饮。<br />
　　第一百四十三戒，常当慎所投止，先行视之，勿所惊触。，<br />
　　第一百四十四戒，常当回向正一，不得俗事。<br />
　　第一百四十五戒，常当立大意秉志，不得杂犯负违三尊教命。<br />
　　第一百四十六戒，常当勤避嫌疑，不得欺父母，罔君师。<br />
　　第一百四十七戒，常当勤求长生，昼夜勿常，不得懈慢。<br />
　　第一百四十八戒，常当勤避恶处，勿贪禄苟荣利。<br />
　　第一百四十九戒，常当勤服气断谷食，为不死道，不得贪于饮食。<br />
　　第一百五十戒，常当勤避凶人，不得弃背朋友。<br />
　　第一百五十一戒，不得每饮食从一边起，及叹咤言其美恶。<br />
　　第一百五十二戒，每烧香当为万姓请愿，令天下太平，不得为已。<br />
　　第一百五十三戒，凡人呼汝为祭酒，汝勿顾畏人，自作轻躁为百姓所不足。<br />
　　第一百五十四戒，每得人食，常当祝愿，令主人得福，一切饱满。<br />
　　第一百五十五戒，常时无事，不得多聚会人众，饮食狼藉。<br />
　　第一百五十六戒，常时无事，不得妄受人礼敬。<br />
　　第一百五十七戒，若入他处，必先问贤人善士，当亲依之，不得自负。<br />
　　第一百五十八戒，若入佗处，必先问其国所禁忌。<br />
　　第一百五十九戒，凡入人家，必先问人家尊亲名讳。<br />
　　第一百六十戒，凡至人家，不得希望主人饮食。<br />
　　第一百六十一戒，不得与女人同行。<br />
　　第一百六十二戒，不得与男女冥室中共语。<br />
　　第一百六十三戒，凡衣物不得过畜三通。<br />
　　第一百六十四戒，凡男女不得共坐食饮，交手授受。<br />
　　第一百六十五戒，凡天时灾变，水旱不调，不得患厌及其评议。<br />
　　第一百六十六戒，凡居世人并恶多善少，不得悒悒，道自护法。<br />
　　第一百六十七戒，若人有骂汝，汝但听服，不得应答。<br />
　　第一百六十八戒，若人侵谤汝，汝但当自启白大道，不得忧怖，以损精神。<br />
　　第一百六十九戒，若人以恶向汝，汝重以善往报之，不得怨尤。<br />
　　第一百七十戒，若人有持物与甲，而乙不得，不得便恨人不与己。<br />
　　第一百七十一戒，若人为己声誉勿喜，为己毁辱亦不得嗔怒。<br />
　　第一百七十二戒，若人为己杀鸟兽鱼等，皆不得食。<br />
　　第一百七十三戒，若见杀禽畜命者，不得食。<br />
　　第一百七十四戒，凡食物见膻败，不得食。<br />
　　第一百七十五戒，凡不知所从来物，不得食。<br />
　　第一百七十六戒，不得绝断众生六畜之命。<br />
　　第一百七十七戒，若能食菜最佳，而不得食向王者。<br />
　　第一百七十八戒，不得言己能，崇贤重圣，吾当度汝，汝遇真仙。<br />
　　第一百七十九戒，若行无居家可投，便止宿树木岩石间，讽诵一百八十戒文，神自营卫汝三重，兵贼鬼虎不敢近汝，不得少有怠慢。<br />
　　第一百八十戒，若行戒不犯，犯即能悔，改往修来，劝人奉受，念戒不念恶，广度一切，五拜神真，成汝清志，不得转退。<br />
　　老君告弟子曰：“往昔诸贤仙圣皆从《一百八十戒》得道。道本无形，从师得成。道可师度，师不可轻。”弟子稽首再拜，受命而退。<br />
　　◎老君说五戒<br />
　　老君曰：是五戒者，持身法之根。善男子善女人，愿乐善法，受持终身不犯，是为清信，得经得法，永成道真。于是尹喜闻受既已，再拜而问：何故有五？<br />
　　老君曰：五者摄一切恶，犹天有五精，以摄万灵；地有五行，以摄群生；人有五藏，以摄神明。戒者防也，防其失也。失而不防，则三涂盈逸，天人虚空，是故五也。尹喜曰：大乎戒也，何故失也？<br />
　　老君曰：本得无失，而得，亦无所失（“本得无失”为前身过去已得此戒，故于今身而无失也。而今身有失者，前身无戒，或有而违犯，故有失耳！虽有失而于今得受持者，则见生无失，后身复善。故“既失而得，亦无所失。”前颂云：世世受大福，即此义也。尹喜所问一失，而并举二失答之，是对其后问，顿显前身此生后身也。明人禀道，本自无失，义见经中）。<br />
　　老君曰：五戒者，在天为五纬，天道失戒，则见灾祥；在地为五岳，地道失戒，则百谷不成；在数为五行，五数失戒则水火相薄，金木相伤；在治为五帝，五帝失戒，则祚夭身亡；在人为五脏，五脏失戒，则性发狂。<br />
　　老君曰：是五，戒于此而顺于彼。故煞戒者，东方木也，受生气，尚于长养，而人犯煞，则肝受其害。盗戒者，北方水也，太阴之精，主于闭藏，而人为盗，则肾受其殃。淫戒者，西方金也，少阴之质，男女贞固，而人好淫，则肺受其沴。酒<br />
　　戒者，南方火也，太阴之气，物以之成，而人好酒，则心受其毒。妄语戒者，中夹土德，而人妄语，则脾受其辱。五德相资，不可亏缺。<br />
　　老君曰：此五失一，则命不成。是故不煞者乃至无有煞心，不盗者乃至无有邪取，不淫者乃至无有邪念，不饮酒者乃至无有势立，不妄语者乃至无有漏泄，如是可谓成也。<br />
　　老君曰：戒中淫酒，能生五恶。戒者，戒恶也。世之男女欢淫，罹于骨肉。上慢下暴，毁灭天德，沉醉争讼，祸命辱身。妄诈欺诳，罔有所由。六亲相盗，非但于他。煞害众生，利养身口。如此等辈，见生受业，永坠诸苦，备加五恶，无有休限。如有出者，当在边夷，短命伤残，夫妇丑恶，及不贞廉，贫穷冻露，在处不安。如有财畜，为人所夺。言说不信，人所不亲。意虑愍塞，众所慢轻。<br />
　　◎化胡经十二戒<br />
　　老君曰：戒之不饮酒，常当莫念醉。五声味相和，混沌乱正气。<br />
　　戒之不食肉，心当莫念煞，含血有形类，元气所养活。<br />
　　戒之勿骂詈，言当禁咒舌。骂人为自骂，咒人为自杀。<br />
　　戒之勿欺诈，言当有成契，欺人为自欺，华词为负誓。<br />
　　戒之勿为盗，见利当莫取。所利为赃罪，贪利更相害。<br />
　　戒之勿淫泆，常当与色绝。阴形相感动，子命为夭折。<br />
　　戒之勿悭吝，有物无过惜。富饶当施惠，悭贪后受厄。<br />
　　戒之勿刚强，当可自屈折，强者必先摧，刚者必先缺。<br />
　　戒之勿视听，耳目当常闭，远视令精散，极听神溃乱。<br />
　　戒之勿言语，其口常当吸，语烦则费炁，多言则有失。<br />
　　戒之勿恚怒，心对当莫发，金木水火土，五行更相伐。<br />
　　戒之勿淫祀，邪鬼能乱真，但当存正念，道气自扶身。<br />
　　◎修斋求道当奉十戒<br />
　　第一戒者，心不恶妒，无生阴贼，检口慎过，想念在法。<br />
　　第二戒者，守仁不煞，愍济群生，慈爱广救，润及一切。<br />
　　第三戒者，守真让义，不淫不盗，常行善念，损巳济物。<br />
　　第四戒者，不色不欲，心无放荡，真洁守慎，行无玷污。<br />
　　第五戒者，口无恶言，言不华绮，内外忠直，不犯口过。<br />
　　第六戒者，断酒节行，调和气性，神不损伤，无犯众恶。<br />
　　第七戒者，不得自人胜已，争竞功名，每事逊让，退身度人。<br />
　　第八戒者，不得评论经教，訾毁圣文，恭心承法，恒如对神。<br />
　　第九戒者，不得关乱口舌，评详四辈，天人咎恨，损伤神气。<br />
　　第十戒者，举动施为，平等一心，人和神穆，行常使然。<br />
　　◎说戒喻<br />
　　《海空智藏经》曰：“譬如有人持漆盘欲渡大海，尔时海中有一魔贼，即从此人乞索漆盘。其人听已，思惟念言：‘我今若与，必定没死。’于是答言：‘今者魔贼，汝宁煞我，漆盘叵得。’魔贼复言：‘汝若不能全与我者，恩惠其半。’是人犹故，心存不与。魔贼又言：‘汝若不能惠我半者，请愿与我三分之一。’是人又言：‘宁当俱死，终不与盘。’魔贼又言：‘唯愿大慈，哀愍我等，施我手宝。’是人思惟，即自念言：‘是我宝者，终不与汝。’魔贼又言：‘若复不能与我宝者，我今饥穷，众苦所逼，愿当济我，如微尘许。’是人复言：‘然我今日，方当渡海，不知东西近远云何？若当与汝，我今身者，大海之难，何由得往？又恐中路没水而死，恨复何及？’善男子、真人、童子，护持禁戒，亦如彼人护惜漆盘，不与魔贼。善男子、真人、童子，如是守护，微妙净戒，亦复如是。魔贼又言：‘汝当信我，终不相欺，但舍漆盘，护持馀盘，以是因缘，令汝安稳，得至彼岸。’其人尔时应自念言：‘我今宁没海中，终不毁盘。’魔贼又言：‘汝若不能毁漆盘者，可欲汝毁手上宝珍？以是因缘，令汝安稳，得至彼岸。’如是其人亦复不毁。魔贼又言：‘汝若不能舍手宝，亦可舍汝明珠，以是因缘，令汝安稳，得至彼岸。’尔时其人亦复不舍。尔时魔贼思惟良久，反面而退。于是其人乘漆盘行，得到彼岸。思惟念言：‘我今行者，魔贼来难。我执漆盘，坚固不舍，得到彼岸，当由我心牢固不舍。如是漆盘、手宝、明珠、足下金铛，护持坚固，起造成库，安者宝盘。善男子海空智藏，若有众生护持海空微妙净戒，坚持牢固，亦如其人护持宝盘，亦复如是矣。”<br />
　　卷四十说戒部三<br />
　　◎说百病<br />
　　老君曰：救灾解难，不如防之为易；疗疾治病，不如备之为吉。今人见背，不务防之而务救之，不务备之而务药之。故有君者不能保社稷，有身者不能全寿命。是以圣人求福于未兆，绝祸于未有。盖灾生于稍稍，病起于微微。人以小善为无益，故不肯为；以小恶为无损，故不肯改。小善不积，大德不成；小恶不止，以成大罪。故摘出其要，使知其所生焉，乃百病者也。<br />
　　喜怒无常是一病。忘义取利是一病。<br />
　　好色坏德是一病。专心系爱是一病。<br />
　　憎欲令死是一病。纵贪蔽过是一病。<br />
　　毁人自誉是一病。擅变自可是一病。<br />
　　轻口喜言是一病。快意逐非是一病。<br />
　　以智轻人是一病。乘权纵横是一病。<br />
　　非人自是是一病。侮易孤弱是一病。<br />
　　以力胜人是一病。威势自忄胁是一病。<br />
　　语欲胜人是一病。贷不念偿是一病。<br />
　　曲人自直是一病。以直伤人是一病。<br />
　　恶人自喜是一病。喜怒自伐是一病。<br />
　　愚人自贤是一病。以功自与是一病。<br />
　　名人有非是一病。以劳自怨是一病。<br />
　　以虚为实是一病。喜说人过是一病。<br />
　　以富骄人是一病。以贵轻人是一病。<br />
　　以贫妒富是一病。以贱讪贵是一病。<br />
　　谗人求媚是一病。以德自显是一病。<br />
　　败人成功是一病。以私乱公是一病。<br />
　　好自掩意是一病。危人自安是一病。<br />

                    <br>
                        　　阴阳嫉妒是一病。激厉旁悖是一病。<br />
　　多憎少爱是一病。评论是非是一病。<br />
　　推负着人是一病。文拒钩锡是一病。<br />
　　持人长短是一病。假人自信是一病。<br />
　　施人望报是一病。无施责人是一病。<br />
　　与人追悔是一病。好自怨诤是一病。<br />
　　骂詈虫畜是一病。蛊道厌人是一病。<br />
　　毁訾高才是一病。憎人胜己是一病。<br />
　　毒药鸩饮是一病。心不平等是一病。<br />
　　以贤唝嗃是一病。追念旧恶是一病。<br />
　　不受谏喻是一病。内疏外亲是一病。<br />
　　投书败人是一病。谈愚痴人是一病。<br />
　　烦苛轻躁是一病。摘捶无理是一病。<br />
　　好自作正是一病。多疑少信是一病。<br />
　　笑颠狂人是一病。蹲踞无礼是一病。<br />
　　丑言恶语是一病。轻易老少是一病。<br />
　　恶态丑对是一病。了戾自用是一病。<br />
　　好喜嗜笑是一病。喜禁固人是一病。<br />
　　诡谲谀谄是一病。嗜得怀诈是一病。<br />
　　两舌无信是一病。乘酒歌横是一病。<br />
　　骂詈风雨是一病。恶言好杀是一病。<br />
　　教人堕胎是一病。干预人事是一病。<br />
　　孔穴窥视是一病。借不念还是一病。<br />
　　负债逃窃是一病。背向异辞是一病。<br />
　　喜抵捍戾是一病。调戏必固是一病。<br />
　　故迷误人是一病。探巢破卵是一病。<br />
　　刳胎剖形是一病。水火败伤是一病。<br />
　　笑盲聋喑是一病。教人嫁娶是一病。<br />
　　教人擿捶是一病。教人作恶是一病。<br />
　　含祸离爱是一病。唱祸道非是一病。<br />
　　见便欲得是一病。强夺人物是一病。<br />
　　老君曰：能念除此百病，则无灾累，痛疾自愈，济度苦厄，子孙蒙佑矣。<br />
　　◎崇百药<br />
　　老君曰：古之圣人，其于善也，无小而不得；其于恶也，无微而不改。而能行之，可谓饵药焉。所谓百药者：<br />
　　体弱性柔是一药。行宽心和是一药。<br />
　　动静有礼是一药。起居有度是一药。<br />
　　近德远色是一药。除去欲心是一药。<br />
　　推分引义是一药。不取非分是一药。<br />
　　虽憎犹爱是一药。好相申用是一药。<br />
　　为人愿福是一药。救祸济难是一药。<br />
　　教化愚蔽是一药。谏正邪乱是一药。<br />
　　戒敕童蒙是一药。开导迷误是一药。<br />
　　扶接老弱是一药。以力助人是一药。<br />
　　与穷恤寡是一药。矜贫救厄是一药。<br />
　　位高下士是一药。语言谦逊是一药。<br />
　　恭敬卑微是一药。不负宿债是一药。<br />
　　愍慰笃信是一药。质言端悫是一药。<br />
　　推直引曲是一药。不争是非是一药。<br />
　　逢侵不鄙是一药。受辱不怨是一药。<br />
　　推善隐恶是一药。推好取丑是一药。<br />
　　推多取少是一药。称叹贤良是一药。<br />
　　见贤自省是一药。不自彰显是一药。<br />
　　推功引苦是一药。不自伐善是一药。<br />
　　不掩人功是一药。劳苦不恨是一药。<br />
　　怀实信厚是一药。覆蔽阴恶是一药。<br />
　　富有假乞是一药。崇进胜已是一药。<br />
　　安贫不怨是一药。不自尊大是一药。<br />
　　好成人功是一药。不好阴私是一药。<br />
　　得失自观是一药。阴德树恩是一药。<br />
　　生不骂詈是一药。不评论人是一药。<br />
　　好言善语是一药。灾病自咎是一药。<br />
　　苦不假推是一药。施不望报是一药。<br />
　　不骂畜生是一药。为人祝愿是一药。<br />
　　心平意等是一药。心静意定是一药。<br />
　　不念旧恶是一药。匡邪弼恶是一药。<br />
　　听谏受化是一药。不干预人是一药。<br />
　　忿怒自制是一药。解散思虑是一药。<br />
　　尊奉老者是一药。闭门恭肃是一药。<br />
　　内修孝悌是一药。蔽恶扬善是一药。<br />
　　清廉守分是一药。好饮食人是一药。<br />
　　助人执忠是一药。救日月蚀是一药。<br />
　　远嫌避疑是一药。恬惔宽舒是一药。<br />
　　尊奉圣文是一药。思神念道是一药。<br />
　　宣扬圣化是一药。立功不倦是一药。<br />
　　尊天敬地是一药。拜谒三光是一药。<br />
　　恬惔无欲是一药。仁顺谦让是一药。<br />
　　好生恶杀是一药。不多聚财是一药。<br />
　　不犯禁忌是一药。廉洁忠信是一药。<br />
　　不多贪财是一药。不烧山木是一药。<br />
　　空车助载是一药。直谏忠信是一药。<br />
　　喜人有德是一药。赴与穷乏是一药。<br />
　　代老负担是一药。除情去爱是一药。<br />
　　慈心愍念是一药。好称人善是一药。<br />
　　因富而施是一药。因贵为惠是一药。<br />
　　老君曰：此为百药也。人有疾病。皆有过恶。阴掩不见，故应以疾病。因缘饮食、风寒、温气而起。由其人犯违于神，致魂逝魄丧，不在形中，体肌空虚，精炁不守，故风寒恶炁得中之。是以圣人虽处幽暗，不敢为非；虽居荣禄，不敢为利。度形而衣，量分而食。虽富且贵，不敢恣欲；虽贫且贱，不敢犯非。是以外无残暴，内无疾痛，可不慎之焉！<br />
　　◎初真十戒<br />
　　天真言：出家超俗，皆宿有良契，故能独拔常伦。若慎终如始，精至修练，当福延七祖，庆流一门。所谓九层之台，起于累土，千里之行，始于足下，乃至功成德就，白日升天。于是乎，开度之时，宜受初真之戒。其戒有十尔，当受之。<br />
　　第一戒者，不得阴贼潜谋，害物利己，当行阴德，广济群生。<br />
　　第二戒者，不得杀害含生，以充滋味，当行慈惠，以及昆虫。<br />
　　第三戒者，不得淫邪败真，秽慢灵气，当守贞操，使无缺犯。<br />
　　第四戒者，不得败人成功，离人骨肉，当以道助物，令九族雍和。<br />
　　第五戒者，不得谗毁贤良，露才扬己，当称人之美善，不自伐其功能。<br />
　　第六戒者，不得饮酒过羌，食肉违禁，当调和气性，专务清虚。<br />
　　第七戒者，不得贪求无厌，积财不散，当行节俭，惠恤贫穷。<br />
　　第八戒者，不得交游非贤，居处秽杂，当慕胜己，栖集清虚。<br />
　　第九戒者，不得不忠不孝，不仁不信，当尽节君亲，推诚万物。<br />
　　第十戒者，不得轻忽言笑，举动非真，当持重寡词，以道德为务。<br />
　　能保此十戒，始终无亏，则天道佑之，神明辅之，欲求凶横，不可得也。若朝为夕替，泄慢正真，自贻其殃，无怨咎于高灵也。凡初入道之子，可不勖之。<br />
　　◎清戒<br />
　　太玄部卷第八老君传授经戒仪注诀云：凡受戒及经毕后，月晦日半夜，不可不斋。斋则清戒。清戒竟夜，诵之百遍千遍，限外无数。未堪如此者，不可减九遍。他日斋静行来，出入得诵，更不必斋。时宜谘师访友，思而行之，不须高声，心口相知，在人众中，勿发于口，审能感通上圣。<br />
　　《正一法文》下卷云：凡为道民，便受护身符及三戒，进受五戒、八戒，然后受箓。从前未受戒者，受箓之后，依次受之，诵习通利，恒存思行持意不谬忘，则不犯科。未受录之时，无所呼召。受录已后，动静呼神。不行戒者，呼之不至。破戒之人，吏兵远身。还上天曹，考官便逮。致诸厄疾，公私灾横，轗轲衰否，所作不成。成功立德，舍暗入明，施善禳恶，以吉除凶，要在行戒，神即佑之。戒有别文，精详修习。或有不解，或有遗忘，或有谬误，或冒禁故，或尊上逼迫，或畏死犯之，皆是招愆，悉名破戒，即应忏悔，首谢自新也。凡违戒者，背负鞫言，协道信邪，杂事佛俗，此为不专，中心怀贰，愚迷犹豫，惑障缠深。师三诲之，必能改革，守一不回，召神有效。三诲不悛，是为叛道。乖逆师尊，法应夺箓。入佛奉俗，及元<br />
　　所事，师慈愍之，不追咎责。怨怼事他，弃本逐末，虽名奉道，实犯正科，诸官不得容受，积久知悔，更立功乞还，许依听升迁矣！<br />
　　◎太玄都中宫女青律戒<br />
　　凡修上清之法，不得北向及本命之上二处便溺，触忤玉晨，秽慢本真。五犯不得入仙也，十犯被考左官，死入地狱三涂之中，万劫还生不人之道。<br />
　　凡上学之士，受三天正法，四明之科，佩带真文，出入三光，及宜卧息不得露头，不着巾帽，及脱衣露形，毁慢身神，耻辱真文，令真灵远逝，空尸独在。三犯不得入仙也，五犯死入地狱，万劫还生不人之道。<br />
　　凡上学之士，受三天正法，四极明科，妄入殗秽，哭泣悲泪，吊问死丧。五犯伐功断事，不得入仙也。十犯死入地狱，万劫还生不人之道。<br />
　　◎太上黄素四十四方经戒<br />
　　凡道士存思上法，及修学太一事，皆禁见死尸血秽之物。当以真朱一铢，散入水中，因以洗目漱口，并洗手足，微咒曰：<br />
　　三元上道，太一护形。司命公子，五神黄宁。血尸散灭，<br />
　　凶秽沉零，七液缠注，五脏华生。令我仙度，长身利贞。<br />
　　凡道士受学长生法，不得称死事。称死事者，则生气变动，不居常宅；故炁运入，魂神离弃。是以恶炁游尸陈，其间孔矣。持病将死之渐也。<br />
　　《真一条检经》云：夫立功德者，不得触禁犯忌，当与身神相和，不可更相克贼。更相克贼，则生灾起祸也。夫消灾散祸，不得用本命行年，如用本命行年，贼害汝身。<br />
　　◎金书仙志戒<br />
　　夫学仙之人，勿北向便曲，仰视三光。勿北向理发，解脱衣裳。勿北向唾骂，犯破毁王。破谓岁下辰也，王谓王炁之所在也。勿怒见日月星辰，勿以八节日行威刑，勿以月朔日怒恚，勿以三月三日食百草心，勿以四月八日杀草伐树，勿以五月五日见血物，勿以六月六日起土，勿以七月七日思存恶事，勿以八月四日市履屐附足之物，勿以九月九日起床席，勿以十月五日罚责人也，勿以十一月十一日不沐浴，勿以十二月三日不斋烧香念仙也。诸如此忌，天人大禁，三官告察，以是为重罪矣。或令人三魂七魄流竞，或胎神所憎，三官受恶之时也。是以恶梦交于丹心，妖魅乘其朱阙，精液触犯神真，烦恼流变多禁，莫识其术。子能奉修，则为仙才，不奉天禁，则为伤败。<br />
　　受法之身，不入产妇之户及不见尸者，谓异处断隔于来往，则乃朝礼无废，不拘日数之限。若家无隔异者，四十五日外，方得朝礼。<br />
　　《正一法文》下卷云：协道信邪，此为不专，中心怀贰，<br />
　　愚迷犹豫，是为叛道。乖逆师尊，法应夺算。<br />
　　《太上黄素四十四方经》云：凡修太一之事及行上法存神之道，慎不可见尸及血秽之物。见一尸则一年不得行事，又却倾一年之功。然此帝一之科常，却罚于既往，又进塞于将来。若一年三见尸者，则罚功断事各三年也。若过见二十四尸者，皆不得复行太一，以求仙也。<br />
　　凡修受上法及雌一太一之事者，兆身中三魂五神之炁，常熏于巾服之中；七魄九灵馀精，常栖于履屐之下。是以道士学长生不死，不得杂席而寝；故衣褐之服，不借非已之炁，履屐之物，常恶土秽之粪，亦不故使杂人犯触，以惊三魂。<br />
　　凡道士吐纳和炁，存神服霞，修求长生之事，慎不可食五荤之菜，及为酒色之病败也。是故古之神人云：五荤为伐藏之斧斤，酒色为丧身之棺廓。夫能断斧斤之所伤，塞棺廓之死宅者，然后可以陟长生之途径，渐神仙之蹊路乎！<br />
　　凡存修太一之事，欲有所礼愿，慎不可叩头。叩头者，则倾九天，动千真，神官回覆，泥丸倒悬，天帝号于上府，太一泣于中田。数如此者，则存念无益，三真弃宫，七神漂散，玄宅纳凶，是为太一五神之至忌也。故古之真人，但心存叩头，运精感而行事，不因颊颡以祈灵也。<br />
　　凡修行太一之事，真人之道，不得有所礼拜。礼拜亦帝君、五神之所忌也。若有所精思行礼愿之时，但心拜而已，不形屈也。<br />
　　◎上清大洞戒<br />
　　凡修雌一之法，不得哀哭。哀哭感则五神号于上府，太一泣于中田，神丧精亡，灵真去身，空尸独立，复何仙冀哉？不得见尸，一年不得行事，却倾一年之功。若一年见三尸者，则三年不得行事，亦却三年之功。见二十四尸，子失道矣。前文太素亦与此大同小异矣。亦不得言称死事，恚怒愿己之死，言满四十，不得为真人，以为弃生之罪，三年身亡灭矣。不得衣五色衣裳，敷华好服则真灵去身，淫邪内发驰心，猖獗潜逸，赤子飞飚，长离玄宫，破形解骸，身死名灭。若衣服，勿杂色兰布之服，可以终日咏诵洞章，奚求不得乘云驾龙，逍遥太极。<br />
　　◎灵宝戒<br />
　　《真仙内科》云：玄功之人，常布衣草履，不得荣华之服，犯者失道。祖父母、己父母、同法可拜，不同法不得拜，叔伯以下，不同法亦不得拜，犯者身亡。父母吉会，不得预坐。父母兄弟妻子同契，虽有骨血之亲，皆不得同床而坐，同盘而食。其法不同，皆为尸秽，犯者失道。夫妻不得同室而寝，若邪念在心，长失道矣。自非同盟，不得同室而寝。自非同契，不得同床而坐，同盘而食，同衣而服，犯者失道。<br />
　　凡身荷仙官灵箓，不得妄拜妄哀，不得妄哭。凡于父母、国君、官长二千石剌史三，公皆设敬，不得即误礼拜。<br />
　　◎受持八戒斋文<br />
　　刘宋朝陆先生修静上启：<br />
　　元始天尊，无极大道，感应灵圣，一切神明。今有善男子、善女人等，求欲受持八戒清斋一日一夜，用以检御身心，灭诸三业罪恼者。故《洞神经》第十二云：夫斋以齐整身心为急。身心齐整，保无乱败。起发多端，大略有八：<br />
　　一者，不得杀生以自活。<br />
　　二者，不得淫欲以为悦。<br />
　　三者，不得盗他物以自供给。<br />
　　四者，不得妄语以为能。<br />
　　五者，不得醉酒以恣意。<br />
　　六者，不得杂卧高广大床。<br />
　　七者，不得普习香油，以为华饰。<br />
　　八者，不得耽着歌舞，以作倡伎。<br />
　　今日善男子、善女人等人，若能不犯此之八事，则八败无从以起，则八成自然而立。立久不失，则延年保命，神通洞达。是故斋者，受持八戒，思真行道，通而无穷，显验必速，皆如所期也。今请受既毕，再拜起，奉戒而退。<br />

                    <br>
                        　　卷四十一杂法部<br />
　　◎沐浴<br />
　　《太上素灵经》云：太上曰：兆之为道，存思《大洞真经》，每先自清斋，沐浴兰汤。<br />
　　《太上灵宝无量度人上品妙经》云：道言，行道之日，皆当香汤沐浴。<br />
　　《黄箓简文经》云：奉经威仪，登斋诵经，当沐浴以精进。若神气不清，则魂爽奔落。<br />
　　《紫虚元君内传》云：夫建志内学，养神求仙者，常当数沐浴以致灵气，玉女降祥，不沐浴者，故气前来，三宫秽污。<br />
　　《仙公请问经》云：经洿不以香水洗沐，则魂魄奔落，为他鬼所拘录。<br />
　　《三元品戒》曰：常以正月十五日、七月十五日、十月十五日、平旦、中夜沐浴，东向以杓回香汤，左转三十二遍，闭目思日光在左目上，月光在右目上，五星缠络头上，五云盖体，四灵侍卫。讫，便叩齿三十二通，祝曰：<br />
　　天澄气清，五色高明。日月吐晖，灌我身形。神津内澳，香汤炼形，光景洞曜，焕映上清。气不受尘，五府纳灵。罪灭三涂，祸消九冥，恶根断绝，福庆自生。今日大愿，一切告盟。<br />
　　身受开度，升入帝庭。毕，仰咽液三十二通止，便洗沐。毕，冠带衣服，又叩齿十二通，祝曰：<br />
　　五浊以清，八景以明，今日受秬，罪灭福生。长与五帝，齐参上灵。祝毕，便出户入室，依法行道。夫每经一殗，皆须沐浴，修真致灵，特宜清净，不则多病。经真官，计人罪过。沐浴香汤。用竹叶、桃枝、柏叶、兰香等分内水中，煮十数沸，布囊滤之去滓，加五香，用之最精。<br />
　　《太丹隐书洞真玄经》云：五香沐浴者，青木香也。青木华叶五节，五五相结，故辟恶气，检魂魄，制鬼烟，致灵迹。以其有五五之节，所以为益于人耶。此香多生沧浪之东，故东方之神人，名之为青水之香焉。又云：烧青木、熏陆、安息胶于寝室头首之际者，以开通五浊之臭，绝止魔邪之炁，直上冲天四十里。此香之烟也，破浊臭之炁，开邪秽之雾。故天人玉女，太一帝皇，随香炁而来，下憩子之面目间焉。烧香夜，特亦常存而为之。<br />
　　《黄气阳精三道顺行经》云：上学之士，服日月皇华金精飞根黄气之道，当以立春之日清朝、煮白芷、桃皮、青木香三种，东向沐浴。<br />
　　《西王母宝神起居玉经》云：数澡浴，要至甲子当沐浴，不尔，当以几（音羁）月日旦，使人通灵浴。不患数，患人不能耳。荡练尸臭，而真气来入。<br />
　　又云：太上九变十化。<br />
　　《易新经》曰：若履殗秽及诸不净处，当洗澡浴，盥解形以除之。其法用竹叶十两、桃皮削取白四两，以请水一斛二斗于釜中煮之，令一沸出，适寒温，以浴形，即万殗消除也。既以除殗，又辟湿痹、疮痒之疾。且竹虚素而内白，桃即却邪而折秽，故用此二物以消形中之滓浊也。天人下游既返，未尝不<br />
　　用此水以自荡也。至于世间符水，祝漱外舍之，近术皆莫比于此方也。若浴者盖佳。但不用此水以沐耳。<br />
　　《三皇经》云：凡斋戒沐浴，皆当盥汰五香汤。五香汤法，用兰香一斤，荆花一斤，零陵香一斤，青木香一斤，白檀一斤。凡五物切之，以水二斛五斗煮取一斛二斗，以自洗浴也。此汤辟恶，除不祥炁，降神灵，用之以沐，并治头风。<br />
　　《太上七晨素经》云：每以月一日、十五日、二十三日，一月三取三川之水一斛（一经云，三川水取三江口水。一经云，取三井水亦佳），鸡舌、青木香、零陵香、熏陆香、沉香五种合一两，捣内水中煮之，水沸便出，盛器之中，安着床上，书通明符着中以浴，未解衣，先东向叩齿二十四通，思头上有七星华盖，紫云覆满一室，神童散香在左，玉女执巾在右。毕，取水含仰漱左右三通，祝曰：<br />
　　三光朗照，五神澄清。天无浮翳，地无飞尘。沐浴东井，受胎返形。三练九戒，内外齐精。玉女执巾，玉童散灵。体香骨芳，上造玉庭。长保元吉，天地俱并。毕，脱衣东向，先漱口三过，次洗手面，然后而浴也。浴毕，转西向阴祝曰：<br />
　　浣浊除尘，洗秽返新。改易故胎，永受太真。事讫，取符沉着井中。<br />
　　天帝君沐浴上法，受之元始天王。按法修行，体香骨芳，得为帝皇。传付天帝君修行，得流精紫光，覆冠帝身。天帝君传南极上元君。上元君修行，得流芳上彻，香闻三清。传付太微天帝君修行，五方自生神芝，来会帝房。传付上圣金阙君，金阙君修行，面生玉泽，体发奇光。传付上相青童君，青童君修行，香充三清，光映十方。此之妙道，非世所行，秘在南极紫房之内。有分应仙，当得此经，按文修行三元紫房，体生玉泽，面发奇光，神聪奇朗，究彻无穷，能行其道，白日登晨。<br />
　　《外国放品经》云：沐浴金门，冠带神辉，学同天人，寿极二仪。高上合欢，万仙总归，正虚结符，永无倾危。<br />
　　◎沐浴七事获七福<br />
　　《沐浴身心经》云：沐浴内净者，虚心无垢；外净者，身垢尽除。存念真一，离诸色染，证入无为，进品圣阶，诸天纪善，调汤之人功德无量。天真皇人复白。<br />
　　天尊未审五种香汤，获七福因，何者为是？何所修行？有何胜业？愿更开晓。天尊答曰：五香者，一者白芷，能去三尸；二者桃皮，能辟邪气；三者柏叶，能降真仙；四者零陵，能集灵圣；五者青木香，能消秽召真。此之五香，有斯五德。七福因者，一者上善水，二者火薪，三者香药，四者浴衣，五者澡豆，六者净巾，七者蜜汤。此七福因，能成七果：一者常生中国，为男子身；二者身相具足；三者身体光明，眼瞳彻视，四者髭发绀青，圆光映项；五者唇朱口香，四十二齿；六者两手过膝；七者心聪意慧，通了三洞经法。<br />
　　◎沐浴吉日<br />
　　正月十日，沐浴，令人齿坚。<br />
　　二月八日，沐浴，令人轻健。<br />
　　三月六日，沐浴，令人无厄。<br />
　　四月四日，沐浴，令人无讼。<br />
　　五月一日，沐浴，令人身光。<br />
　　六月二十七日，沐浴，令人轻健。<br />
　　七月二十五日，沐浴，令人进道。<br />
　　八月二十二日，沐浴，令人无非祸。<br />
　　九月二十日，沐浴，令人辟兵。<br />
　　十月十八日，沐浴，令人长寿。<br />
　　十一月十五日，沐浴，令人不忧畏。<br />
　　十二月十三日，沐浴，得玉女侍房。<br />
　　《洞玄真一五称符上经》云：黄帝曰：天老以小兆未知天炁，故受兆《灵宝五称符经》。按东井讠千清洁吉日，沐浴斋净，受灵宝符。<br />
　　正月十日人定时。<br />
　　二月八日黄昏时。<br />
　　三月六日日入时。<br />
　　四月四日日昳时。<br />
　　五月一日日中时，二十九日巳时。<br />
　　六月二十七日食时。<br />
　　七月二十五日早食时。<br />
　　八月二十二日日出时。<br />
　　九月二十日鸡三鸣时。<br />
　　十月十八日鸡初鸣时。<br />
　　十一月十五日过夜半时。<br />
　　十二月十三日夜半时。此皆当天炁月宿东井时，与神仙合会，此日兰汤沐浴巳也。<br />
　　《老君河图修身戒》云：<br />
　　正月十日人定时沐浴，除过无极。<br />
　　二月八日黄昏时沐浴，除过二千。<br />
　　三月六日日入时沐浴，除过三百。<br />
　　四月十三日夜半时沐浴，除过二十。<br />
　　五月一日日昳时沐浴，除过二十。<br />
　　六月二十七日日中时沐浴，除过六百六十。<br />
　　七月七日日中时沐浴，除过七百三十。<br />
　　八月二十五日人定时沐浴，除过七十。<br />
　　九月二十日日出时沐浴，除过九百六十。<br />
　　十月二十八日平旦时沐浴，头白返黑，寿同仙人，除过无极。<br />
　　十一月四日鸡鸣时沐浴，除过二十三。<br />
　　十二月三十日夜半时沐浴，除过三千。<br />
　　《洞玄二十四生图经》云：天河灌东井，石景水母精，圆光拂灵曜，玄晖莹高明。元始披重夜，天人逐月生。沐浴澜池上，龙负长更瓶。金童丽香华，玉女流五星。冠带濯玉津，炼度五仙形。体香万神降，乘景登高清。<br />
　　《洞真太上黄素四十四方经》云：凡存念上道，兄除三尸之时，常当采取白芷草根及青水香，合以东流水，煮取其汁，以沐浴于身，辟诸血尸恶炁。可和香烧之，以致神明。若无青木香者，亦可单用白芷。<br />
　　清虚真人曰：每至甲子，必当沐浴。<br />
　　紫微夫人曰：沐浴不欲数者，魄之性也。性违魄返，是炼其浊秽，魄自亡矣。<br />
　　《真诰》云：南岳夫人曰：浴不厌数，患人不能耳，数则荡炼尸臭，而真炁来入。<br />
　　《金房度命上经》云：修度命回年之道，每以六癸之日，取北泉之水一斛，就本命日取白芷、桃皮、柏叶各一斤，合煮<br />
　　令沸，正中而浴。临浴之时，向本命叩齿九通，思玉童三人执巾在左，玉女二人擎香在右，紫云华盖覆到前后，微祝曰：<br />
　　天地洞清，洗秽除尘。炼化九道，返形太真。百关纳灵，节节受新。清虚监映，内外敷陈。日吉时良，度命回年。玉童玉女，为我执巾。玄灵紫盖，冠带我身。使我长生，天地同根。毕，便浴。浴讫，还入室，东首而卧。取粉自饰，通身令币，仍摩两掌令热，拭面二七，又微祝曰：<br />
　　天朗炁清，我身已精。尘秽消除，九孔受灵。使我变易，还反童形。引骨更生，体映玉光，面发金容。<br />
　　《洞神经》第十二云：上元斋者，用云水三斛，青木香四两，真檀七两，玄参二两，四种合煮，一沸，清澄适寒温，先沐后浴。此难办者，用桃皮、竹叶锉之，水一二斛随多少，煮一沸，令有香气，人人作浴，内外同用之，辟恶，除不祥。沐浴室令香净，勿近圊溷，勿逼井灶，勿侵堂坛，勿用秽地，故厕牢狱，尸枢、堂居，皆不可用。<br />
　　◎栉沐浴<br />
　　道书云：凡道士理发将髻及沐头将散发之时，先叩齿七通，乃祝曰：<br />
　　太帝散华，玄归大神。今日元吉，理发沐尘。辟恶除患，长生神仙。毕，乃髻之。竟，又叩齿七通，都毕。此名为太帝散华理发内法。令人终年不病，耳目聪明，头脑不痛。<br />
　　凡道士浴身及洗手面之时，先临水叩齿三通，乃祝曰：<br />
　　四大开朗，天地为常。玄水澡秽，辟除不祥。双童守门，<br />
　　七灵安房。云津炼灌，万炁混康。内外利贞，保兹黄裳。祝毕，又叩齿三通，乃洗手面。此名为澡秽除凶七房祝法。常能行之者，使人神明血净，辟诸凶气。<br />
　　◎解秽（并叙）<br />
　　夫神气清虚，真灵所守。身心混浊，邪气害人。入靖思真，要须清洁。不履众恶，吉祥止焉。道士女官，受法已后，特忌殗秽。诸不宜者，不在履限。<br />
　　《玄都律》曰：民家殗污，不过晦甗不得入，治哭亦三日秽。三年之丧，未满百日，并不得书符奏章，朝真入靖。违者，夺算一纪。<br />
　　太极法师曰：道士女官，先无殗秽，哭亦不殗，唯须佩箓者身。或被县官系闭出后，香汤沐浴解殗秽。三日已后，始得入靖。夫殗忌临尸，入产妇室及丧家斋食。产家三日并满月及见丧车、灵堂、六畜、生产、抱婴儿、胎秽、哭泣，不得言死亡事及不祥事。午前忌之，不得见血肉、死禽兽。寝卧栉发、饮食、便曲，并不得向北，便曲不得视三光。餐十二辰肉、鱼臊、五辛、并忌。若妇人有经通，不得近亦不得与同房寝卧，并造醮食及近道场。如梦泄亦须解秽。若见死柩丧车，速存火从自己心中直出，往烧之赫然，死柩丧车并为灰烬，便想烈风吹之。又闭目内视，令火自焚，举体洁白，见秽气消灭即解矣。又存一真人头戴箓中九凤真冠，口中含水喷洒，秽亦消解。乃朱书解秽符（在符本经）。书时三叩齿，称合明天帝日，闭气书之。置水中，以刀子左搅水三币，想见北斗星在水中，祝曰<br />
　　：<br />
　　百殗之鬼，速走万里，不走斩死。西方白童子，急急如律令。则含水喷洒，秽气都散。岁除日不浴，元日不沐，寻常五日一浴，十日一沐（皆用桃竹）。<br />
　　◎朝礼<br />
　　《朝真仪》云：每月一日、十五日、三元日、庚申、甲寅、甲子、八节、三会、本命等日，并须朝礼。若与戊辰、戊戌、天父、天母杀害日，常日杀同者，即不可为之。凡朝礼先一日，以桃汤澡浴如法（在解秽篇），并不得食葱、薤、韭、蒜、乳酪等。至其日，更洁衣服，执香炉，至靖户外，叩齿三通，微祝曰：<br />
　　守靖玉女，四明功曹。今欲朝礼，愿通达上闻。便开门先进左足，至香案前置炉案上，执简平立，临目叩齿三通，存思玉童玉女在香案左右，即长跪三，捻香。讫，起，平立，又微偻身发炉，祝曰：<br />
　　太上玄元五灵老君，当召功曹使者，左右龙虎君，捧香使者，三气正神，急上关启三天太上玄元道君。臣今正尔烧香朝真，愿得九天正真生气降臣身中，令臣所启，速达迳御太清紫微宫真玄元大道君（凡前）。毕起，存心若至金阙前，再拜讫。又长跪，叩齿二十四通，祝曰：<br />
　　正一盟威，弟子某甲稽首，归身，归神，归命。太清玄元无极大道太上老君、太上丈人、天帝君、天帝丈人、九老仙都君、九炁丈人、百千万重道炁，千二百官君，太清玉陛下，臣<br />
　　幸资夙庆，得奉道真，窃不自揆，辄希长生，誓已立功修德，乞愿赦臣积生已来至于今日所犯元恶重罪，咸赐荡除，许臣自新，补复前咎，令九祖父母幽魂苦爽皆下拔九幽，上升天衢，令臣修道，克合诚精，削除死籍，注上玄箓。阖门之内，共保元吉，生成之惠，实在于此。臣某叩头（便以简即叩头）谨启（若更有佗事任随意言之，但不得繁矣）。讫，又再拜，便于礼处伏地，以简叩头搏颊。讫，复炉祝曰：<br />
　　香官使者，左右龙虎君，捧香使者，三气正神，当令朝真之所，自然降金丹玉芝之英，百灵众真交会在此香火案前，令臣修道，克合至真，阖门受福，天下蒙恩，仙童玉女，侍卫香烟，传奏所启，径御<br />

                    <br>
                        　　至真帝前（烧香时勿反顾，顾则忤真气致哀应，又勿嚣喧，使至平明须了矣）。<br />
　　◎太素真人隐朝礼愿上仙法<br />
　　受大洞上诀，施行雌一，读《太丹隐玄五晨金华经》者，常月密朝太素三元君，以正月十日、二月九日、三月八日、四月七日、五月六日、六月五日、七月四日、八月三日、九月二日、十月十一日、十一月十二日、十二月十三日夜，于寝静之室，烧香北向，心存三君，再拜。讫，坐卧任意，稽首心祝曰：<br />
　　谨启太上大道高虚玉晨太素紫宫三元帝君，中央黄老、无英、白元、玉皇大帝、五老高真、太极皇精玄皇玉君，（某是）大洞三景弟子，谨以吉日之夜，天关九开之间，上闻太上、太<br />
　　素、三元、玉皇真君前，乞得长生世上，寿无亿年，时乘黄晨绿盖龙辕，上诣紫庭，役使万神，侍卫四明太素帝君。毕，常当行之，勿令人知也。此太极真人隐朝三元夜礼愿之道也。昔常安季仲子不知他道，又亦不施行太丹之事，三元之法，唯偶得此隐朝之道，按行之三十年，得乘云驾欻，升入玄洲。仙人王履冰、赵双成、范叔友、管平阿、李明延、安生之辈，皆得此道而升昆仑之房，或在神洲，或在三玄宫也。<br />
　　◎朝极<br />
　　旨曰：月用一日（一年有四日，不同常步日及上生日。不同者及同者并依常法竟，各依时王朝。若甲子日、八节日、与四时同者，亦止一步而为二朝，以王星为始。若欲各步各朝，以午时朝极，子时朝中元）。旨曰：春（正月一日、二月二十日、三月二十七日）。旨曰：步纲毕，正身入斗魁中，东向，视岁星，象在肝中（步毕，仍于弼上左回身，左足先下，入魁中，对天枢下阴精弼星之间，东向，右足并立，闭气临目，存岁星精象，圆如珠，青光照洞，从天来下，飞入我口，小开口受而吞之，迳在肝中，内外合映，良久乃通气开目。馀星皆仿此，各依本色及所生之藏）。旨曰：再拜（好安处两足拜跪，勿令犯诸星纲。跪长极，并当以膝纲上，不尔不得也）。旨曰：心祝曰：<br />
　　太岁元神，木公九元，阳华玄气，尽来入身。旨曰：祝毕，叩齿九通（毕起左回登天枢而出，若值六甲日，仍左行步三台。非六甲日，左行诣五星纲口，馀四朝仿此）。旨曰：夏（四月<br />
　　八日、五月六日、六月十八日）。旨曰：正身入斗魁中，南向视荧惑星，象在心中，再拜跪，心祝曰：<br />
　　南上元神，火阳四光，仲离丹水，来入丹房。旨曰：祝毕，叩齿九通。毕（起出）。旨曰：秋（七月七日、八月二十日、九月九日）。旨曰：正身入斗魁中，西向，视太白星，象在肺中，再拜跪，心祝曰：西上太玄，金精七通，玉元二帝，气回胎脑。旨曰：祝毕，叩齿九通。毕（起出）。旨曰：冬（十月五日、十一月三日、十二月六日）。旨曰：正身入斗魁中，北向，视辰星，象在肾中（十月、十一月在左肾，十二月在右肾），再拜跪，心祝曰：<br />
　　北玄紫辰，金车水元，龙胎化灵，来入一身。旨曰：祝毕，叩齿九通毕（起出，甲子日、八节日，正身入斗魁中弼星，后入阴精弼星中间，对向真人星，令得拜跪）。旨曰：向真人星，存镇星，象在脾中，再拜跪，心祝曰：<br />
　　太极九真，流康阴根，飞一却盖，来入泥丸。旨曰：祝毕，叩齿九通。毕（起出。若值六甲日，即步三台。非六甲日，乃便步五星）。行之十四年，七星之精下化成神人，并乘流零八景，丹玄斑云，俱来诣子，拜子仙官，授子真符，道成皆登上清，升太微宫（注云：五岳君、四极真人、太极真人，各有献送，具在经文）。<br />
　　◎朝玉晨君<br />
　　正月四日、二月八日、三月十五日、四月八日、五月九日、六月六日、七月七日、八月八日、九月九日、十月五日、十一<br />
　　月三日、十二月十二日。<br />
　　太上大道玉晨君常以此日中登玉霄琳房，四眄天下，有志节远游之心者，子至其日平旦日出时，北向再拜，亦可于中静（出庭坛，烧香北望，乃拜雨雪于静室中），自陈本怀所愿曰：粪土小兆男某谨上启：<br />
　　太上玉晨玄皇大道君，某以思真愿仙，归心奉朝，伏希眄鉴，矜允诚请，原赦某历劫之殃考，一生之罪咎，学道修身，克蒙感遂，长生度世，登侍霄房。毕，咽液三十过（伏席叩抟，使心形慊极，良久，起跪，咽液也）。<br />
　　◎朝青童君<br />
　　东海青童君，常以丁卯日登方诸东华台四望，子以此日常可向日再拜，日出行之（至其日时，出于庭坛，施香案，如法乃拜。若所居不早见日者，当视东方昕昕然，即可为之。其方诸山既在会稽东小近南。若夏月，日出东北，乃不可每正向日出，要当向山所在为之。值雨雪则于静室中存而朝之）。长跪曰：<br />
　　粪土小兆男生姓名谨上启：<br />
　　九微太真玉明青保王金阙上相大司命高晨师东海玉明青华小童道君，某以尘浊罪秽，愿乐清虚，乞沾所望，仰蒙济拔。所以幽明考谴，并希赦荡业，预仙阶，侍谒灵景（因伏席叩抟，使心形慊极，又再拜），可因此以服日精（九月巳后，正月巳前，日出同在其方。非其月则拜毕转身正对日，行诸服飞华、水母、奔日、五帝等法，亦可正尔吸日精霞，九咽之）。<br />
　　◎隐朝胎元法<br />
　　学生之法，不可泣泪及多唾泄，此皆为损液漏津，使喉脑大竭。是以真人道士常吐纳咽沫，以和六液。常以本命之日向其方面叩齿三通，心存再拜，而微祝曰：<br />
　　太一镇生，三炁合真。室胎上景，母玄父元。生我五藏，摄我精神，下灌玉液，上朝泥丸。夕炼七魄，朝和三魂，右命玉华，左啸金晨。令我神仙，役灵使神，常保利津，飞行十天。祝毕，又心拜四方，叩齿三通。此名为太山上咒生隐朝胎元之道。常能行之，令人魂魄保守，长生神仙。<br />
　　◎朝礼九天魂魄帝君求仙上法<br />
　　常以月三日、九日、十六日平旦，向日九拜九揖，亦可心拜，仰头，叩齿二十四通，微祝曰：<br />
　　天魂九缠，上帝尊神。太阳日精，金门变仙。小兆壬甲敢奏微言，今日上告，八愿开陈，请施礼愿，仰希玄恩。苍龙朱凤，策辔紫轩。五云交阴，六炁扇尘，高上曲眄，三元降真。二景缠络，我道欣欣，心朗耳聪，目明色鲜。体轻骨升，面发华颜，羽服生形，飞造帝晨。毕，仰天引日精四十五咽止。行此三年，目明彻视，洞睹无穷，面有金容，体生玉津。九年能行，身外无影，飞空玄虚也。若天阴无日，于密室心存行之，<br />
　　亦感于自然也。<br />
　　又以月五日、十五日、二十五日，此三日皆以人定时向，月九拜九揖，亦可心拜，仰头向月，叩齿十六通，祝曰：<br />
　　魂精魄灵，九天同生，石景水母，太阴朗明。徘徊月宫，治炼金庭，二景合原，上吉时清。八会交带，我愿克成，愿光愿容，愿鲜愿荣，愿神愿仙，飞行上清。毕，仰引月精四十五咽止。<br />
　　魂精帝君，即九天司命，部九天之魂精，下统后学算命也。帝君镇在日门金庭之内。魄灵帝君即九天丞相，主九天之魄灵，下统后学之录籍也，镇在月宫琳琅之都。<br />
　　凡修上道，旦夕坐起卧息，常当存念，日在头上，月在口中，魂精帝君在泥丸，魄灵帝君在明堂。心存目想，常使彷佛，将其逾年，真形见也，青白分也。九年能乘空飞行，上登晨灯之馆，游宴虹映之山也。<br />
　　◎朝太素三元君（受行先进洞房之事者依此朝。若未修其道者则不得为之）<br />
　　正月九日、二月八日、三月七日、四月六日、五月五日、六月四日、七月三日、八月二日、九月一日、十月十日、十一月十一日、十二月十二日夜，用子时左右，于寝静北向，六再拜，讫，起跪（施香案，具冠服，再拜，讫，更一拜，便长跪曰）。<br />
　　谨启：<br />
　　太上大道高圣玉晨太素紫宫八灵三元君，中央黄老君、无<br />
　　英、白元太帝、五老高真上仙、太极皇精三皇玉君、大洞三景弟子某谨以吉日之夜，天关九开之门，上闻太上玉皇真君，乞得长生世上，寿无亿年，时乘黄晨龙辕，上诣紫庭，役使万神，侍卫四明。毕，勿令人知。太素三元君，女子也。德凝虚无，神高太上，教制天真，领理万炁。三元君乃一女子耳。积感琼琅，虚生霄晨，结烟散景，道陵玉真。夫三元君之出游也，则日月倾曜，烈烛拔根，八风扬波，飚荡幽源，连晖九万，高霄舞晨，绛霞郁敷，黄云九缠。于是五老启途，太帝扶轩，西皇秉节，东华扬幡，九天为之颠徊，太无为之起烟。幽炁隐蔼，八景连尘，顾眄罗于无上，俯仰周于百圆。大哉！高皇。是曰太素三元君。夜在密室，常存三元君来在室中，心拜心语，如是不替，则所向如愿，万事克和，此为真人致神仙之要法也。<br />
　　太素三元君服紫炁浮云，锦帔九色。龙锦羽裙，建宝琅扶晨羽冠，腰流金火铃，虎符龙书，而坐空中焉。膝下常有绿丹青三素之云炁，郁然冠其形也。太素三元君常咏曰：太无连玉清，三曜洞高明。八素回晨风，散云蔼飞灵。圆轮掷崆峒，金映冠天精。玉华结五老，紫烟运霄軿。乘炁荡玄房，委顺扶所经，金姿曜九暇，玉质跃寒庭。幽童回孩眄，老艾还返婴。帝一固泥丸，九真保黄宁。视眄万劫外，齐此九天倾。若存念之时当讽此咏之作，云是玉清上宫之唱，以和于形魂之炁也。若存三元君者，首作颓云三角髻，馀朆散垂至腰中，髻上乃冠扶晨冠耳。子存感致若亦将见之于紫房及左右也。此者之间，当有太素玉女三宝真人来降于子矣。欲行此道，常当别寝独处，不杂他人。每事亦尔，非唯此一事而已。<br />
　　卷四十二存思部一<br />
　　◎存《大洞真经》三十九真法（出《三十九章经》）<br />
　　○太微小童<br />
　　读《高上虚皇君道经》，当思太微小童干景精，真气赤色焕焕，从兆泥丸中入，下布兆身舌本之下，血液之府。毕，微祝曰：<br />
　　真气下流充幽关，镇神固精塞死源，玉经慧朗通万神，为我致真命长存，拔度七祖返胎仙。毕，引赤气三咽止，便读《玉经》。毕，又祝曰：<br />
　　天有大隐生之灵宝，称曰明梁上之气，守我绝塞之下户，更受生牢门之外，乃又召益元之羽童，列于绿室之轩，使解七祖百结，随风离根，配天迁基，达变入玄。《玉清隐文》又祝曰：元气非本生，五涂承灵出。雌雄寄神化，森罗邃幽郁。玉音响太和，万唱元中发。仙庭回九变，百混同得一。易有合虚中，俱入帝堂室。毕，此高上祝秘文，泄之七祖充责。<br />
　　○太一尊神<br />
　　读《上皇玉虚君道经》，当思太一尊神务犹收，真气紫色<br />
　　焰焰，从兆泥丸中入，下布兆玉枕之下，泥丸之后户。毕，微祝曰：<br />
　　太一保命，固神定生。为我上招帝真之气，下布紫户之庭。玉经仰彻，九元朗明。七祖同欢，俱升上清。毕，引紫气三咽止，便读《玉经》。毕，又祝曰：<br />
　　兆身常死关，结胎害百神。百神解胎结，披散胞内根。七世入帝室，一体合神仙。神仙会玉堂，七祖生南宫。并带理明初，同席孩道康。万真守身形，是日藏初明。帝一回雌雄，保镇百神门，闭塞万邪户，受事九宫间。典禁召司命，三日朝泥丸。”<br />
　　○帝君<br />
　　读《皇上玉帝君道经》，当思帝君延陵梵真气紫光郁郁，从兆泥丸中入，下布两眉中间，紫户之外宫。毕，微祝曰：<br />
　　帝君度符籍，正气召万神，上招玉真充，气布两眉间，混一生帝景，三素成我仙。飚粲乘龙盖，迳升高上轩。毕，引紫气三咽止，便读《玉经》。毕，又祝曰：<br />
　　扶晨始晖生，紫云映玄阿，焕洞园光蔚，晃朗濯耀罗，眇眇灵景元，森洒空清华，九天馆玉宾，金房唱霄歌。贤哉对帝宾，役召伯幽车。七祖解胞根，世世为仙家。”《玉清隐文》又祝曰：<br />
　　丹皇运珠，守镇死门，上一赤子玄帝凝天，一名伯无上亦为三元先。扶我养我，使我登云轮，常坐上清轩，七玄为仙君。<br />
　　○无英公子<br />
　　读《上皇先生紫晨君道经》，当思左无英公子玄元叔，真气玉光奕奕，从兆泥丸中入，下布兆左腋之下，肝之后户。毕，微祝曰：<br />
　　无英神真生紫皇，三气混合成宫商，招引真气镇膀胱，运流三丹会洞房，为我致仙变丹容，飞升云馆入金墉。毕，引玉光三咽止，便读《玉经》。毕，又祝曰：<br />
　　神安气洞，上与天通，越出地户，过度天门。隐息四维，七星散分，飞行阴房，日月植根。守金藏玉，制御万神，仙王何人？我已成真。隐存雌雄，玄洞四乡。结中青气，号为延昌。字曰和婴，理命年长。玄归固内，庆玄牢张。我日成真，飞仙云京。<br />
　　○白元洞阳君<br />
　　读《太微天帝君道经》，当思右白元洞阳君，真气金光耀耀，从兆泥丸中入，下布兆右腋之下，肺之后户。毕，微祝曰：<br />
　　洞阳郁灵标魂生，金光焕焕气中精，招真固神令长生，拔出幽根返胎婴，骖晨御气升玉清。毕，引金光三咽止，便读《玉经》。毕，又微祝曰：<br />
　　洞阳郁灵标，守体死门开，户出三尸虫，受入九真源，解胞散滞血，百节生正神，七祖灭尸祸，拔殖后叶患。黑气斌来生，斫断胞死根，世世受道德，后获帝仙卿，帝仙是何人？明明七叶孙。乃祖入丹都，并坐精上门。<br />
　　○司命丈人<br />
　　读《三元紫精君道经》，当思中央司命丈人君，真气紫云之色焰焰，从兆泥丸中入，下布兆绛宫心房之中。毕，微祝曰：<br />
　　司命定年，丈人保仙，度名于南宫，上奏帝君前，世世为仙王，拔出七叶根。福报无穷已，皆着《玉经》言。毕，引紫云气三咽止，便读《玉经》。毕，又祝曰：<br />

                    <br>
                        　　会元三襟交，携领回胎婴，承光守下关，务玄待月明，于是混离固，龠明车受成。福延七世，祸散玄生，守景六合，陵梵七灵，共生亿千，欻升玉庭。婴儿徘徊，羽衣命仙，吉济万万，福布千千，骨有玉映，血承琼泉，生乐天地，日月同年。《玉清隐文》又祝曰：<br />
　　福布七玄前，罪灭三涂中，灵吹九晨秒，纳气大帝宫。五仙携太一，并位重冥空，遂隐上清室，羽明帝一房。<br />
　　○桃孩君<br />
　　读《真阳元老玄一君道经》，当思命门桃孩君道康，真气黄云之色，从兆泥丸中入，下布兆脐中命门之外。毕，祝曰：<br />
　　真灵正神，号曰桃君。混合生宫，守护命门。通仙致气，齐景宝云。七祖同生，受福高晨。毕，引黄云之气三咽止，便读《玉经》。毕，又微祝曰：<br />
　　五岳真人，定录四宾，司录促到，护籍理民。起非握节，云拘执幡，香风八披，恶魔绝烟。并来对帝，万万称臣。度我生籍，名迁玉门，扶翼五老，慎护披尘。《玉清隐文》又祝曰：<br />
　　太上时非子，一曰合精延，是为命门王，可以召万神。万神即时到，合会琼羽门。使令散祸，祸绝福连，上寝玉堂，世<br />
　　受名仙。<br />
　　○上一赤子<br />
　　读《上元太素三元君道经》，当思泥丸天帝上一赤子，真气如宝光，从兆泥丸中入，下布泥丸九孔之户。毕，微祝曰：<br />
　　上元赤子号上真，飞云羽衣耀紫烟，上招明景对帝宾，宝光奕奕映我身，身生毛羽升九天。毕，引宝光三咽止，便读《玉经》。毕，又祝曰：<br />
　　童子景精，有神有威，合象三形，九道相推。衣服朱丹，步正参差，出入上元，太极内阶。知我者长生，存我者不衰。人无哭兆，恃赖辟非。欲知吾处，密问太微。太微玉帝，三圣俳徊，侠我左右，一合俱飞，混洞六府，日月齐晖。《玉清隐文》又祝曰：<br />
　　九道转对，五老各宁，洞阳衔籍，号曰郁灵。七世父母，反胎更生。累业积罪，罪灭福生。上入帝堂，受书丹明。常与伯史原，徘徊三界庭。巾金佩羽，宝曜圆形，玉轮北回，役御朱兵。<br />
　　○中一丹皇君<br />
　　读《上清紫真精三素君道经》，当思绛宫中一元丹皇君，真气日光之色，从兆泥丸中入，下布项中大椎骨首之户。毕，微祝曰：<br />
　　中一真君，号曰运珠。上招日光，灌我形躯。三真宝曜，固命玉符，寿亿万年，永无终休。身生羽服，飞升天衢。毕，引日光三咽止，便读《玉经》。毕，又祝曰：<br />
　　天有九魂，不可不分；道有三真，不可去身。帝一变景，万化以臻，流珠停晖，紫霞踊烟。七度回路，三光映真，太一精符，相与为亲。司命衔月，嘘我重唇。五老衔日，吸我三便。太上道君，与我缠绵，上造天阶，携把太真。<br />
　　○黄庭元王<br />
　　读《青灵阳安元君道经》，当思命门下一黄庭元王，真气月光之色，从我泥丸中入，下布两莞间，车轴下户。毕，微祝曰：<br />
　　下一真元王，号曰始明精，三皇把符命，金契度仙庭。上招景中气，气布冠我形，羽车曜云罗，令我飞上清。毕，引月光三咽止，便读《玉经》。毕，又祝曰：<br />
　　五脏百结，生此万疾。玄一林虚，开关解结。结绝病散，精神盈溢。福气充明，祸翳倾竭。仙心日臻，死道月绝。混化九君，合符帝一。七神奉符，公子入室。<br />
　　○九真帝昌君<br />
　　读《皇清洞真道君道经》，当思泥丸九真帝昌君上皇，真气青光万丈，从兆泥丸中入，下布口之四际。毕，微祝曰：<br />
　　九真始生，生于上元，号为先灵，三景各分。上招玄晖，布流四门，镇神保仙，拔度七玄，骖景乘浮，朝拜三元。毕，引青气三咽止，便读《玉经》。毕，又祝曰：<br />
　　七气离罢，太混黄宁；六甲辅魂，内注六丁；三真入胃，液流大明；五符上皇，泥丸常生。九星下映，日同母軿。游眄八极，回盖双婴，上到紫房，被巾羽青，七祖父母，各得返生。<br />
　　○八真含景君<br />
　　读《高上太素君道经》，当思胆中八真含景君，真气黄云之色，从兆泥丸中入，下布兆背中骨节之府。毕，微祝曰：<br />
　　八真结神，神生九天，号曰北台君，常在三合间，招真洞明气，下流布我身。身生紫晖，与帝结亲，携契五老，太仙缠绵。毕，引黄气三咽止，便读《玉经》。毕，又祝曰：<br />
　　生生得帝心，各会重户内，紫房混五神，魂魄恒宝贵，七关受仙辉，五脏充玉气，俱过水火天，披建四和蔚。上归皇一子，与兆魂相对。<br />
　　○七真玄阳君<br />
　　读《皇上四老道中君道经》，当思左肾七真玄阳君，右肾七真玄阴君。真气黑云之色，从兆泥丸中入，下布兆背穷骨地户中。毕，微祝曰：<br />
　　七真生帝景，八气运常宁，上招日中童，圆珠映我形。回风混幽府，归妙《大洞经》，拔出地户难，超凌逸九天。毕，引黑气三咽止，便读《玉经》。毕，又祝曰：<br />
　　太一郁书，上登洞房，六合三宾，司命神公，手执录籍，驾景乘龙，左回灵曜，右扇神风。峨峨隐珠，芬艳婴蒙，浩观太无，濯练五通，澄魂羽幽，练魄空洞，招兆百神，月帝之功。七祖顺生，景福昌隆，回我老艾，还复玄童，上对神霄，金光十方，飞飚玉轮，弹金鸣锺。<br />
　　○六真元素君<br />
　　读《玉晨太上大道君道经》，当思肺中六真上元素玉君，真气白云之色，从兆泥丸中入，下布兆颈外，十二关梁之中。毕，微祝曰：<br />
　　六真奕奕，白光央央，回帝之景，上入丹乡。招真下流，灌我玉霜，羽裙纷纷，衣我仙裳。越过水火，飞登神京。毕，引白气三咽止，便读《玉经》。毕，又祝曰：<br />
　　九合三离，紫房散分。五老正严，帝一保神，司命奏籍，奉行三元，胞树断落，血尸绝根，返胎朱火，回气泥丸。我合九清，大混百神，身登玉房，同軿金仙，逍遥太素，徘徊三天，重华列简，累支流玄，世为道伯，大福缠绵。上寝玉清，下息命门，五脏秀华，顶负日魂，长保劫龄，后天常全。<br />
　　○五真养光君<br />
　　读《太清大道君道经》，当思脾中五真养光君，真气如玉光金真之色，从兆泥丸中入，下布兆喉内极根之户。毕，微祝曰：<br />
　　五真散灵，布气九玄，金光曜晖，玉气吐津，万神并畅，熙怡我身。圆光奏命籍，太一勒九天，降致八景舆，策龙驾紫烟，混合三帝室，保我亿劫年。毕，引玉光金真之气三咽止，便读《玉经》。毕，又祝曰：<br />
　　晨登九景台，夕入神霄门，太一神夫子，或曰三来瓮，左执兆符籍，右携洞阳君，定生会紫房，五神更混分。混分逸帝堂，七祖绝死根，五毒气零灭，繄津无浮连，令我尸血化，帝房出金元。三涂绝苦树，世世获天仙，常与景中王，积劫保元元。<br />
　　○四真清明君<br />
　　读《太极大道元景君道经》，当思肝中四真清明君真气青云之色，从兆泥丸之中入，下布兆胃脘之户，膏膜之下。毕，微祝曰：<br />
　　四真常生，青光华精。徘徊秀朗垣，沈珍玉景庭，携提高上元，俯仰要五灵，拔解七叶根，与我保华婴。毕，引青炁三咽止，便读《玉经》。毕，又祝曰：<br />
　　帝室混身，一道万分，是曰帝一，白帝皓灵，金霞回日，重冥幽寥，藏神化密，把兆五符，与天相毕，玉晖覆盖，无死无疾。七祖父母，超登丹室，胞根八解，死符绝灭，帝得五元，我回三七，六府焕爽，金书羽札，世为仙真，宝录玄别，华繁曾玄，世无曲折。<br />
　　○三真元生君<br />
　　读《皇初紫虚元君道经》，当思精血中三真元生君，真气赤云之色，从兆泥丸中入，下布兆鼻两孔下源之中。毕，微祝曰：<br />
　　三真焕光，流丹徘徊，玄合九景，三洞金扉。上招朱童，五苦廊开，死根断落，日魂同飞。超逸十界，上升玉阶。毕，引赤气三咽止，便读《玉经》。毕，又祝曰：<br />
　　七气混合，帝一回元，结滞日散，兆命长迁，死道闭灭，断绝胞根。五脏生华，六腑金鲜，帝一保形，司命保神，五符启扉，五籍登仙，世为道王，帝师缠绵，散香龙窗，返华扬烟。七携无上，八晖九陈，流源回液，领会六渊，名书上清，气积寂轩。回风脱死，帝一相连，五通七合，俱生上元。<br />
　　○二真坚玉君<br />
　　读《无英中真上老君道经》，当思骨节二真坚玉君。真气碧云之色，从兆泥丸中入，下布兆太仓五肠之口。毕，微祝曰：<br />
　　二真固神，郁勃三关，回金合玉，坚备泥丸，上通帝气，布流金门，混化启明，合我仙魂，七祖同飞，灭绝胞根，世保道德，永享欣欣。毕，引碧云之气三咽止，便读《玉经》。毕，又祝曰：<br />
　　魂生无中，布在九重；道出三极，常游绛宫。三宫合化，是为紫房。紫房所在，先由明堂，明堂之内，守神桃康，风云郁郁，既清且凉。塞闭欲孔，割破恋根。其圣曰戚，其真曰皦。兆能知之，乃开金门，金门左右，忽见高贤，左曰父宁，右曰精延。此是景中伯，与尔登玉晨。父宁母精，世世为仙，万条重华，皆受帝恩。<br />
　　○一真天精君<br />
　　读《中央黄老君道经》，当思心中一真天精君。真气绛云之色，从兆泥丸中入，下布兆胸中四极之口。毕，微祝曰：<br />
　　一真镇心，总领百神，百神常生，会我绛轩。上招玉气，六液沈珍，赤景启灵，拔我七根，超逸三涂，上升南仙。毕，引绛气三咽止，便读《玉经》。毕，又祝曰：<br />
　　帝一回风，化合桃康，流生起福，上溢玉堂，混而合之，出入帝房，三五合一，必成仙君。七玄父母，灭尸散怨，万劫千年，皆登上仙，曲节伏扈，广敷郁申。守我形者，司命丈人，帝君公子，深固泥丸，太微玉华，羽服扬幡。魂魄长相抱，百骨皆满神，神王生津上，超越度死门，遂友高仙子，把持玉清<br />
　　宾。<br />
　　○九元之真<br />
　　读《青精上真内景君道经》，当思九元之真拘制。真气五色云气，从兆泥丸中入，下布兆左耳之下伏晨之户。毕，微祝曰：<br />
　　九天之精，天关开窗，八景合气，上通金房，三元帝室，返老生翁，玉华灌溉，练改艾容，飞霄紫舆，运我升空。毕，引五色云气三咽止，便读《玉经》。毕，又祝曰：<br />
　　太微小童，常在帝前，其名景精，其姓曰干，合形太一，被服朱丹，五符命籍，把持玉案，帝君所临，主通诸神。混合太一，司命丈人，固保灵户，五脏会分，帝仙守宅，凶种灭根，三气郁敷，八回五烟，我得升霄，驾龙明轩。<br />
　　○皇一之魂<br />
　　读《太阳九气玉贤元君道经》，当思皇一之魂上归。真气玄云之色，从兆泥丸中入，下布兆右耳之下伏晨之户。微祝曰：<br />
　　皇一上真，洞生丹房，朱映兰曜，发溢明光。太元之音，朗彻九空，玄金独落，振响琅琅。上招玉景，协我神堂，策虚升飞，游宴玉京。毕，引玄云之气三咽止，便读《玉经》。毕，又祝曰：<br />
　　九宫一合，化形帝晨，上升紫房，命真召仙。会济魂魄，领括百神，七玄康乐，拔苦破根。死烟灭气，福禄充轩，兆登太霄，驾景控云。月中五帝，挟日精轮，郁将逸阜，飚景同迁。<br />
　　○紫素左元君<br />
　　读《太初九素金华景元君道经》，当思紫素左元君翳郁无刃。真气景云之色，从兆泥丸中入，下布兆头面之境。毕，微祝曰：<br />
　　翳郁生真，真景生空，灵光昱昱，紫气融融，上致流津，下布我宫。身生水火，体变玉光，飞仙羽盖，升入神公，受书玉经，成我仙宗。毕，引景云之气三咽止，便读《玉经》。毕，又祝曰：<br />
　　庆元吉津，流汩西田。太帝携手，命召高仙，拔散浊秽，断绝死根。上一天帝，号玄凝天，曜明六合，净寂泥丸，是为百无上，使兆保长安，列图玉皇，并襟帝晨，五府生华，六液龙源，渊清太素，郁霞金津，万仙来朝，五岳启陈，玄愆沈散，天福奏烟。雕梁守命户，长来护死门。上生玉房，受位金仙。天之玉堂，常接帝贤，九天之中，宴眄劫年。<br />
　　○黄素中元君<br />
　　读《九皇上真司命君道经》，当思黄素中元君圆华黄刃，真气晨景之晖上华，从兆泥丸中入，下布兆胸腹之境。毕，微祝曰：<br />
　　九天上景，化生华晖，晃晔太空，曜真紫微，上致中黄，百神降回。散根离苦，八难豁开，七祖同升，福庆巍巍，使我神仙，八景齐飞。毕，引景晖之气三咽止，便读《玉经》。毕，又祝曰：<br />
　　太帝精魂，阳堂八灵，披散死气，混合众生。帝一承图，<br />
　　三元会明，九真安安，七神宁宁。超越滞节，过度鬼兵。上升帝晨，眄乐玉庭。玄母定录，五府开清，胞根没种，血污殄平。七祖父母，起福三清。无英明夫，掌我仙经。广神安气，绿回绝冥，闭藏死关，太混一生。长寝羽台上，固神五老室，受录上清阙，保德七元日。上上登玉霄，下下合帝一。<br />
　　○白素右元君<br />
　　读《天皇上真玉华三元君道经》，当思白素右元君启明萧刃。真气月中之华，从兆泥丸中入，下布兆下关小腹至脚。毕，微祝曰：<br />
　　白素启明，九天同生，高虚素辔，浮景玉清。回真典仙，流洒八溟，通幽达微，朗曜华精。使我内彻，五孔开明，神公来游，我道克成。毕，引月华之气三咽止，便读《玉经》。毕，又祝曰：<br />
　　魂生九气，气变成神，五老缠会，太一化仙。二十四真，回形帝先，九曲下户，镇生白云。黄庭六府，含养命根。胎结胞树，种栽死山，一得拘制，永断灭源，符籍清明，金映玉轩，长为德伯，世得道恩，升登日月，遂友帝仙。<br />
　　○日中司命<br />
　　读《太一上元禁君道经》，当思日中司命接生。真气三华之气，从兆泥丸中入，下布兆左手之户。毕，微祝曰：<br />
　　四大乘天，天元来归，三华吐曜，司命景飞，为我招仙，七祖散开，上登太虚，日月同晖。毕，引三华之气三咽止，便读《玉经》。毕，又祝曰：<br />

                    <br>
                        　　太一务犹收，传司北帝司。玄一老子，握节往来，元素把符，白元守雌。焕然神光明，披霞升帝墉，列坐震灵席，混合五日房，白气育上生，青君案延昌，左携精上门，右抱合和婴。我生日月华，友宾赤气王。八景照泥丸，朗然洞房中，婴儿为赤子，混离生玉容，五道秀金华，位为上清公。七祖断玄滞，身得乘神风。徘徊三清上，和乐返婴童。<br />
　　○月中桃君<br />
　　读《元虚黄房真晨君道经》，当思月中桃君方盈。真气月晖之色，从兆泥丸中入，下布兆右手之户。毕，微祝曰：<br />
　　元虚黄房内，月中号方盈，左宴朱颜台，右携仙皇庭，宴景三秀房，结我神始生，同飞入玄玄，七祖返华婴。毕，引月晖之气三咽止，便读《玉经》。毕，又祝曰：<br />
　　九元镇真，五帝缠绵，日月中王，与兆为亲。大混三五，离落魄魂，百节金映，玉液回神。五府生华，白气运烟，充溢三清，紫房宝津，上开仙户，下塞死门，令我羽简，玉帝之前，七祖父母，返生南轩，虎符摄魔，龙旌命神。太一金书，招束三官，除灭死籍，刊名玉真，保生太上，日月同年。<br />
　　○左目童子<br />
　　读《太极主四真人元君道经》，当思左目童子飞云。真气日之华光，从兆泥丸中入，下布兆左目之中。毕，微祝曰：<br />
　　四极太灵，元君精映，日华充溢，童明光光，二景相照，通我明梁，三丹启真，我道开张，毛羽罗裙，飞上玉京。毕，引华光三咽止，便读《玉经》。毕，又祝曰：<br />
　　我乘混合气，缠固九真丘，养光太昌子，骈罗凝羽珠。九尊众帝生，洞景回须臾，七祖结解散，秽积忽已除，世世生福昌，玄祖获仙书。身升太霞宫，控龙宴玉虚，上朝上清皇，见侍幸正扶。<br />
　　○右目童子<br />
　　读《四斗中真人七晨散华君道经》，当思右目童子晨婴。真气月之华光，从兆泥丸中入，下布兆右目之中。毕，微祝曰：<br />
　　七晨飞华，华散三元，混合成真，上招月魂，为我降灵，启我仙门，七祖同飞，上朝帝君。毕，引月之华光三咽止，便读《玉经》。毕，又祝曰：<br />
　　三素牢张上，老君神生道，固我魄逸游，保兆六合脑，忧苦没曲门，死气闭地下，身为帝一君，并襟乐六府，镜心丹玄房，熙气泥丸野。体曜金晖，羽录召真，白气重郁，百神死鲜，长与日月，符籍缠绵，世保道德，永为天仙，寂寂内注，遂升帝晨。<br />
　　○肺部童子<br />
　　读《辰中黄景元君道经》，当思肺部童子素明。真气五关晖光，从兆泥丸中入，下布兆肺部华盖之门，上通两目之童。毕，微祝曰：<br />
　　童子素明，黄云九缠，沧台飞轮，三神协真，号曰玄上景，列位高皇宾，睟摄命百神，携我入紫烟。毕，引晖光三咽止，便读《玉经》。毕，又祝曰：<br />
　　二老在左右，帝魂不可分。三九变其上下，太一立其中根，五神奉我生籍，司命塞我死门，九宫合而为一，六合睟而内真。世获仙书，福庆缠绵，五老对席，日月为亲，太一来迎，上升帝晨。七祖滞血，皆为拔根，返胎南宫，受生帝轩，兆宴玉堂，同襟帝轮。世世列图，羽服扬幡，子孙保昌，庆及后玄，长为仙伯，役使万神。<br />
　　○胎中白气君<br />
　　读《金阙后圣太平李真天帝上景君道经》，当思胎中一元白气君务玄子、太一精魂玄归子二神。真气三华之色，从兆泥丸中入，下布兆五脏结喉之本。讫，微祝曰：<br />
　　金阙焕玉清，白气映丹霞，明光郁金铃，五色吐三华，流津宴寝堂，结我始生牙。玉符召百神，金威征万魔，保此亿劫年，仙道明凶邪。毕，引三华之气三咽止，便读《玉经》。毕，又祝曰：<br />
　　天生八气，回合帝乡，五神奉符，司命扶将。拔断死籍，荡秽幽冥，七世解结，福延玉庭，血积沈没，三素焕清。兆升天堂，与帝合灵，世得仙契，所愿必成。种年日中，植命月庭，返胎童蒙，回为孩婴。生与天同，寿与日并。<br />
　　○结中青气君<br />
　　读《太虚后圣元景彭室真君道经》，当思结中青气君案延昌、元君精魂保谷童二神，真气气如玉华，从兆泥丸中入，下布兆五脏大胃上口。毕，微祝曰：<br />
　　离合九灵，二真幽密，太虚重天，上携太一，雌雄混合，<br />
　　同仙妙室。上变九仙，下解胎结，七祖庆欣，五苦解脱，使我飞腾，灵化本质。毕，引玉华三咽止，便读《玉经》。毕，又祝曰：<br />
　　种福九天外，拔尸地门下，七玄解滞积，断树除忧苦。返胎朱火宫，更生九玄户，真气日日臻，祸害日日除。兆升三清室，乘飚上景庭，命与月母俱，年随日帝生。累玄保仙籍，回老更童婴，福升六合内，受图永常生。<br />
　　○节中黑气君<br />
　　读《太玄都九气丈人主仙君道经》，当思节中黑气君斌来生、帝真精魂幽台生二神。真气玉光之色，从兆泥丸中入，下布兆九肠之口，伏源之下。毕，微祝曰：<br />
　　太玄何寥寥，黑气生上灵，帝真洞明景，九气合神庐。变化十方领，倏炊肇明初，万真练我仙，百关自清居。七玄断胞树，九曾升福堂，上招景中子，与我登飞舆。毕，引玉光三咽止，便读《玉经》。毕，又祝曰：<br />
　　帝魂照无阿，常镇兆生门。伏尸灭落，保魂宁神，玄母回光，奉帝玉仙，右命太一，乃及兆身。北宴上清，列为玉宾，颜生日华，年合月烟。长跻金房，晨景为邻。除忧伏胃门，拔苦三涂中，福积丹玄内，庆充泥丸房，百神混帝一，大变流回风，返兆朽艾形，改貌为婴童。世世入仙堂，玄玄登羽宫，大劫虽屡倾，与日方增崇。<br />
　　○胎胞中黄气君<br />
　　读《上清八景老君道经》，当思胞中黄气君祖明车、天帝<br />
　　精魂理维藏二神。真气黄云之色，从兆泥丸中入，下布兆小肠二孔之本。毕，微祝曰：<br />
　　上清曜玄台，八景乘天纪，黄气协神真，精魂对帝子，太一度命籍，五符固不死，携仙带晨晖，回风返形始。拔苦出七祖，同欢九玄里。”毕，引黄云三咽止，便读《玉经》。毕，又祝曰：<br />
　　白云合神景，乘素会太微，上朝帝一室，解带皇一阶，启明金门中，三阳召上归，升我身内神，覆盖大明威。大宝九华，光映兆形，招云混真，散香要灵。含景月中，返胎受生，年停曜景，命遂无倾，身为仙王，保此上清，世受真书，玄华玉庭。<br />
　　○血中赤气君<br />
　　读《东华方诸宫高晨师玉保王青童君道经》，当思血中赤气君混离子、司命精魂发纽子二神，真气如赤云之色，从兆泥丸中入，下布兆百关绝节之下。毕，微祝曰：<br />
　　晨晖焕东霞，丹景映高清，二真协神宗，落落七华生。五老飞帝席，太一保童婴，锦云曜幽夜，朗朗开重冥。七祖勒符籍，南极受胎灵，高晨眄云舆，运我升飞軿，拔解亿世基，欢我万劫程。毕，引赤云气三咽止，便读《玉经》。毕，又祝曰：<br />
　　五道混回，七门始分，南和建节，白帝彰形，灵标理魄，会昌护神，奉符登霄，寝息玉轩。定录琼札，世为天仙，三涂塞绝，除伐胞根，死气沈零，祸轮无连，福臻重枝，庆会华玄。名书玉堂内，世为道德门。<br />
　　○上玄元父玄母<br />
　　读《扶桑大帝九老仙皇君道经》，当思上玄元父高同生、下玄玄母叔火王、帝皇太一重冥空、九帝尊神日明真、太帝精魂阳堂玉、天帝九关魂录回道、天纪帝魂照元阿七神。真气混合莲花之形，从兆泥丸中入，下布兆本命之根，胞胎大结之中。毕，微祝曰：<br />
　　元父玄母，七真齐气，神公大帝，九老并位，为我固生，拔度十界，日月同符，九帝合契，坐命天魔，万灵来拜。浮景三举上，震杖保亿世。毕，引莲花之气三咽止，便读《玉经》。毕，又祝曰：<br />
　　太玄聚晖，映冠扶晨，大帝变景，须臾混分，入兆五府，坚我玉根，双軿太一，合羽扬轮。与兆上升，回转金门，年日德昌，体宝金仙，世世昌盛，真符流连，玄玄累叶，名书灵轩。羽籍紫庭，飞香奏烟，福逮百枝，庆溢帝门。<br />
　　○三素老君<br />
　　读《小有玉真万华先生主图玉君道经》，当思三素老君牢张上、正一左仙仲成子、正一右仙曲文子三神，真气混合黄、白、玄三色之云，从兆泥丸中入，下布兆鼻下人中。毕，微祝曰：<br />
　　玉真生帝景，万华乘云发，，三老辅二仙，共镇死户窟。神映七华生，朽骨蒙更蜕，起逸三界庭，五苦咸解脱，得入九天表，上朗高朱日。毕，引三色之炁三咽止，便读《玉经》。毕，又祝曰：<br />
　　命门合精，六混七分，太一把籍，司命理神，帝一固形，无英守魂。太回紫房，奉符帝君，胞树伐灭，断绝血根，七玄更起，沈景生烟，兆得上升，化合帝晨，身映日月，命与天连，<br />
　　重华累晖，咸会上尊。世书灵羽，紫录内宣，乘景三素，北宴高元，号曰仙王，上清真人。<br />
　　○中央玄一老子<br />
　　读《玄洲二十九真伯上帝司禁君道经》，当思中央玄一老子林灵，天真气黄云之色，布兆阴茎之端；北方黑帝保成曷真气玄云之色，布兆膀胱之中；西方白帝彰安幸，真气素云之色，布兆阴囊之中；南方赤帝长来觉，真气绛云之色，布兆口舌之中；东方青帝雕梁际，真气青云之色，布兆五脏内。五帝真气从兆泥丸中入，下布兆一身。毕，微祝曰：<br />
　　五帝明真，辅仙玄伯，上帝景晖，吐灵敷席，翳翳神曜，徘徊重寞，羽景保录，太一命籍，五气总魂，三精固魄，金仙练容，停年返白，拔出幽根，日月同宅。毕，引五色气五咽止，便读《玉经》。毕，又祝曰：<br />
　　上宝月九真，日羲变玉室。呼吸紫微，大混帝一，八烟丛生，百灵明威，九魂离合，三光同晖。天皇在元，紫烟霏霏，五神奉图，始命不亏。变入九宫，被服朱衣，腰佩虎章，流云绣帔，帷帐瓓玕，五色徘徊，日月照察，侠以东西，神庭内醴，以除渴饥。三五复反。转藏营机，周流太一，生均两仪。《玉清隐文》又祝曰：<br />
　　太一变六合，五神哺泥丸。七积灭三涂，血尸塞下关，三衿对五真，拔斫胞树根。丈人号神宗，同心元素君，天皇入太清，五老奉符文，世世登羽宫，重华日中轩。元王始明精，固我本命门，保弼运录气，归上谷下玄，冥景映形神，朝跻太上轮。日月并玉铃，年随二景分，丹书玉堂内，位为天上君，左携羽台子，右提金颜仙。<br />
　　○帝卿<br />
　　读《太元晨中君刊峨眉山中洞宫玉户太素君道经》，当思帝卿肇勒精、绛宫中一辅卿中光坚、黄庭下弼卿归上明。三真之气，混合青、白、黄三色之云，从兆泥丸中入，下布兆身三宫本命帝室。毕，微祝曰：<br />
　　三真生太无，玉户映晨霞，太素洞元虚，丹灵森朱阿，回神九重府，内唱发琼华，关纳百津液，停年三秀柯。我身腾玉清，七祖离幽都，长保不终劫，万一承仙家。毕，引三色云气三咽止，便读《玉经》。毕，又祝曰：<br />
　　帝一混九玄，太素五华精，宝羽宴玉堂，八风扇太明，高上乘元景，凌梵履昌灵。七化紫房下，九混五帝清，体生六色曜，金映流神形，感濯元气内，金书玉皇庭。《玉清隐文》又祝曰：<br />
　　灵云始分，白气郁素，混会九玄，三五流布。帝一解形，起登霄路，太一呼吸，五华坚固。司命主日中，白元司日暮。日中静心，心中妙悟；夕隐泥丸，百神宣布。二宫可以长生，心脑可以长度。<br />
　　○帝一真君<br />
　　读《西元龟山九灵真仙母青金丹皇道君道经》，当思大洞帝一尊君父宁在。真气五色紫云之烟，从兆泥丸中入，下布一形之内，散气九孔之中。毕，微祝曰：<br />
　　九灵通妙化，金仙混扶桑。帝一变百神，合灵西丹皇，上为胎仙母，下号称神宗，曜景绝云杪，萧萧紫微宫。为我执命籍，保真三素房，妙景空中降，练我返婴蒙，七根绝苦哀，逸<br />
　　起九福堂。毕，引紫云三咽止，便读《玉经》。毕，又祝曰：<br />
　　太上洞明，飞景九天，结精凝气，化气变神、司命混合，散形亿分，千乘火甲，万骑扬幡，俱与太一。上造帝庭仙，伯元起徘徊。仲成曲文，一合我气，再合我神，三合我魄，四合我魂，五合我精，六合我身。我身六合，洞灵启真，八景灵驾，三素浮轮，我与帝一，俱升玉晨。重华累枝，混合天仙，身有道籍，世有生根，金简羽符，名刊日轩。所愿即从，天禄诜诜。所向如心，万福盈门。常存太上，帝一泥丸，雌雄混化，百灵缠绵，读经万遍，云驾来迎，携宴五帝，日月九君，号为仙公，上清真人。<br />
　　○大洞消魔神慧内祝隐文存诸真法<br />
　　九天上文，出自《高上口诀，解滞散原。大洞真经三十九章》，理极于此。上则引致高灵之霞映，下则灭于万魔之凶。诵之一遍，开明幽关，三十九户，纳受玉津，死气沉塞，百神内欢。百神既畅，则声达九玄，气朗紫霄，响叩玉晨，五帝束带，万灵朝轩，生生来归，七祖升迁，身致羽童，驾景乘云，飞行玉清，位齐紫宾。此高玄之妙道，玉清之秘篇，皆授金名玉字，高仙真人。七百年中，有合此质，听得一传。<br />
　　后圣曰：得受《大洞真经三十九章》，修行之日，当先行大洞之仪格，诵《玉清隐祝》之文；又存百神内名。外则遏于万试，内则塞于死关。如此一遍，便得一日一夜，单诵三十九章，不烦遍遍依旧行其仪轨也。若是日又登斋诵经者，当便按旧过行之。<br />
　　卷四十三存思部二<br />
　　◎存思三洞法<br />
　　常以旦思洞天，日中思洞地，夜半思洞渊，亦可日中顿思三真。存思之法：<br />
　　次入室东向，叩齿三十二通，先瞑目，思素灵宫清微府中青气、赤气相沓郁郁来，下入兆身中泥丸上宫，便咽九气；次思兰台府中赤、黄二气相沓如先来，下入兆身脐下丹田绛宫中，便咽九气。咽三洞气毕，便仰祝曰：<br />

                    <br>
                        　　天地混沌，渊源三精。元始结化，五气混生。变化玄元，灌注身形。服御流霞，升入紫庭。北帝落死，东华记名。洞达幽微，与帝合并。<br />
　　毕，又叩齿九通，思元洞元明元曜延灵耀元君玄混，以阳霞朱明之符，授与我身；次思洞天生官，衣服讳字如上法，并从素灵宫清微府中下，以次入兆泥丸宫中。毕，仰祝曰：<br />
　　洞天上元，监御九玄，总统三炁，混生丹田，披洞幽关，出入无间。魂魄宝耀，缠络华鲜，飞云降室，游宴紫天，齐保天地，长享亿年。<br />
　　思洞天毕，转向南，思洞地洞真大荧惑星大洞元生太灵机皇君景化，以通明四洞九元之符，以授我身；次思洞地生官，<br />
　　衣服讳字如上法，并从素灵宫兰台府下，入兆身绛宫中。便仰祝曰：<br />
　　洞地中元，总领飞仙，华冠宝耀，腰青建巾，授我灵符，通真致神，洞思幽微，受帝秘言，解胞散结，九孔朗然，七祖咸脱，上升南轩，云舆下降，白日升晨。<br />
　　思洞地毕，转向北，思洞渊洞玄太白子留金城耀耀元精元导太仙君，讳浩田，以启通明天宝符，以授兆身；次思洞渊生官，衣服讳字如上法，并从素灵宫皇堂府下，入兆身脐下丹田宫中。便仰咒曰：<br />
　　洞渊幽关，上参三元，玄气郁勃，飞霞紫云，流黄五色，华晨宝符，服御启明，与天长存，乘空驾灵，游宴玉晨，携堤景皇，结友真仙。<br />
　　思洞渊毕，还东向，叩齿九通，咽气九过，三洞毕矣。子能行之，真神见形，玉女可使，玉童见灵，三元下降，以丹舆绿軿，来迎兆身，上升太清。惟在宝秘，慎勿轻传。<br />
　　◎老君存思图十八篇（并叙）<br />
　　师曰：修身济物，要在存思。存思不精，漫澜无感。感应由精，精必有见。见妙如图，识解超进，神气坚明，业行无倦，兼济可期，期于有证，证之显验，逆知吉凶，以善消恶。一切所观，观其妙色，色相为先，都境山林，城宫台殿，尊卑君臣，神仙次第，得道圣众，自然玉姿，英伟奇特，与我为俦，圆光如日，有炎如烟，周绕我体，如同金刚。文不尽意，犹待诀言，言妙罕传，文精希现。现传果验，劫载一人。一人明难，非为<br />
　　无果。勿谓不易，而息遵求。求之能笃，随渐升登。虽未具足，征涉便到胜途，出俗居道。居道化俗，涅而不缁，故号居士，一曰道士。士，即事也。习事超伦，谓之大觉。觉者，取微昧图证验，得鸟之罗在其一目如左（本文内所说形图画像元阙）。<br />
　　○存道宝第一<br />
　　师曰：宝者，自然元一，无祖无先，常存无灭，济度无穷，应感为三，终始一也。不一由人，人有亿兆，心兆亿行，大品有三：上、中、下才，悟或迟速。速之与迟，必宗三宝：一曰道宝；二曰经宝；三曰师宝；师宝者，得道人，为我师也；经宝者，自然妙文，师所传也；道宝者，无形之形，即太上是。窅冥中精应感缘时成数，分形散体，不可思议。议而思之，得不可得。得不可得，竟何所得？得道真也。真也者，得之不死不生，生死应化，不损不劳，保此贵重，故号道宝。存思之时，皆应临目，常见太上在高座上，老子在左，元君在右；又见经在西方，师在东面；次见十天光仪、侍卫文武、伎乐各从方来，朝礼太上。先存见斋堂，为太玄都，玉京山七宝城宫台宝盖师子之座，座上莲花以为茵籍，床前师子蹲踞相向，香官伎乐参然罗列。<br />
　　○存经宝第二<br />
　　见道宝竟，仍存玄台之里，在于太上之西，有七宝庄严，光明帐座，座有玉案，案有宝经。绛销之巾，火铃之室，宛籍缊函，镇履经上。玉童玉女，侍卫香灯。三十六部，道德为宗。太玄侍官，其形如左。<br />
　　○存师宝第三<br />
　　见经宝竟，仍存玄台之里，在于太上之东，有七宝庄严，明光帐座，座上有玄中大法师，即是高上老君，妙相不可具图，应感变化无定。无定之定，定在心得；心得有由，由阶渐悟；悟发之初，先睹玉貌。素发玄冠，黄裳皂帔。凭几振拂，为物祛尘，凝神释滞，以正治邪。仙真侍侧，左右肃然，人天相交，其形如左。<br />
　　○存十方天尊第四<br />
　　见三尊竟，仍存十方天尊相随以次，同诣玄台，朝礼太上，严整威仪，为一切轨则。<br />
　　北方，无极太上道德天尊（服色黑，羽仪多玄）；<br />
　　东方，无极太上道德天尊（服色青，羽仪多碧）；<br />
　　南方，无极太上道德天尊（服色赤，羽仪多丹）；<br />
　　西方，无极太上道德天尊（服色白，羽仪多素）；<br />
　　东北，方无极太上道德天尊（服色青黑又多黄）；<br />
　　东南方，无极太上道德天尊（服色青赤又多黄）；<br />
　　西南方，无极太上道德天尊（服色赤白又多黄）；<br />
　　西北方，无极太上道德天尊（服色白黑又多黄）；<br />
　　上方，无极太上道德天尊（服色玄紫又多苍）；<br />
　　下方，无极太上道德天尊（服色黄红又多绿）。<br />
　　右十人其形如左（天尊云驾同到玉京，伞扇羽仪不可悉备，伎乐侍从亦回具陈。举一反三，闻一知十耳）。<br />
　　○授《道德经》存三宫第五<br />
　　授《道德经》，师北向，置经于案上，弟子伏左，师执经，弟子擎法，信师叩齿三十六通。心存三宫：泥丸（上元宫也）、绛宫（中元宫也）、丹田（下元宫也）。三一出千乘万骑，营卫于经，其形如左。<br />
　　○朝朝于户外存四明等第六<br />
　　朝朝于户外咒，存见四明功曹一人、通真使者一人、传言玉童二人、侍静玉女二人。<br />
　　右六人其形如左。<br />
　　凡神官位号，各以明义。虽皆道应感化不同，前后高卑，各随才识，识悟缘渐，故诸官互陈，或申通宣传，或侍卫开导，学者所求，各从其愿。三元妙气，气妙本一，一本居宗，三元化接，三之宗一，四主冥明。明之者知道；知道者见妙。见妙由明，资于神识。职有典掌，总名为曹，曹有绩效，皆名为功。功曹接导，开暗睹明，故曰四明。凡夫蒙愚，凭道乞照，修行法事，先关功曹，次及通真使者、玉童玉女，达道正神能致生气。生气即妙一之本，入身则延年不死，超三界之上，居三元宫中，正一合德，八方和明，功职所关，故号四上。右虎左龙，仁义严明，仁以辅善，义以止恶。恶消善积，由于知真，真无复杂，杂弗能变，故称素女。洁白靡污，夜暗无明，兼须童朗。上玄少女，演元始之气同。学者入黄宫之中，中极正宗，高尊所处。信诚感通，所启必允，黄房八窗，义依此例。<br />
　　○夕入于户存四上等第七<br />
　　夕入常于户外咒，存见四上功曹一人、龙虎使者二人、侍<br />
　　静素女一人、开明童子一人、上玄少女一人。<br />
　　右六人其形如左。<br />
　　○入堂存三师第八<br />
　　入堂先思见经师；次思见籍师；次思见度师。<br />
　　右三条各见所在之方也。<br />
　　○存五脏五岳五星五帝金映五色圆光第九<br />
　　存三师竟，次思见五脏、五岳、五星、五帝。<br />
　　右四条备卫身中（身中变化，无所不容。至于画图无由，备受之于外，标名方位得之，言前功拘迹致谬耳）。<br />
　　金映盖一体，体作五色，从肺后出，项有圆光如日象。<br />
　　右三条在身中照明十方。<br />
　　凡存思之时，皆闭目内视，人体多神，必以五脏为主。主各料其事，事各得其成，成正则一而不二，不二则隐显无邪，无邪则众如可见，见则与圣符同，同圣即可弘，积学自然感会，是以朝夕存思，不可懈怠。存者何也？敦也、轮也。思者何也？司也、嗣也。勿以轻躁失本，学以重厚得宗，得宗则轮转无滞，轮转无滞则存而不亡。不亡由于司察善恶，善恶在乎嗜欲偏颇。嗜欲偏颇者，爱憎回遑，往返生死，劳苦未停。未停之停，停善不着善之善，归宗未能至至宗。无者资于念，念相续继，念嗣存无，有入于无间，无为而无不为，号曰微妙玄通。和光挫锐，济度无穷，是故为学之基，以存思为首。存思之功，以五脏为盛。脏者何也？藏也。潜神隐智，不炫耀也。智显欲动，动欲日耀，耀之则败，隐之则成。光而不耀，智静神凝，<br />
　　除欲中净，如玉山内明，得斯时理，久视长生也。<br />
　　第一见肺，红白色，七叶，四长三短，接喉咙下（肺者何也？脑也、伐也。善恶之初，兆而未明，明则伐善，善废恶兴，伐人命根，根断不断，由于此藏。此藏藏魄。魄者何也？粕也、着也。人之炫耀，莫不关欲。欲着曰恶，恶如糟粕。愚俗滞之不识精本，今愿舍着存而见之，魄则肃然，不得为恶。恶急宜改，先存之火，与金合成则未分，其色红白，叶数纳言，取其和成德。德始于肺，终于脾。脾一又二，兼济也。兼济者，信也）。<br />
　　第二见心，如芙蕖未开，又似悬赤油囊，长三寸在前（心者何也？深也，斟也。是非未辩，斟酌优量，败则灭身，成则得道，祸福之深，由于此藏。此藏藏神，神者何也？申也，真也。智慧之主，使屈能伸。存而见之，神则凝然，识定入真，不可深厚也）。<br />
　　第三见肝，苍紫色，五叶，三长二短，九寸，在心下（肝者何也？干也、还也。悟恶气能改，决定无疑，行善建功，干事不怠，审正还宗，由于此藏。此藏藏魂，魂者何也？纷也，回也。纷纭俗海，回向道门。存而见之，魂则欣然欢进，勤立克隆，善业也）。<br />
　　第四见肾，苍色，如覆双漆杯，长五寸，侠肋两膂着脊（肾者何也？紧也。津习善紧，紧不及慢，津润无穷，济度无极，通道祛俗，由于此藏。此藏藏精。精者何也？清也、灵也。动以徐清，化变无碍，神灵往还，提携空极。存而见之，精则澄然不散泄也）。<br />
　　第五见脾，黄苍色，长一尺二寸（中有一尺，曲），扌翕太仓胃上（脾者何也？裨也、移也。清凝潜润，补益一切，能安能移，而不匮既成，由于此藏。此藏藏志。志者何也？至也、<br />
　　异也。潜润密化顽鄙异人，存而见之，信验治志，则湛然至道乎）。<br />
　　○坐朝存思第十<br />
　　坐朝者，端坐而修礼也。凡有公事私碍，或在非类之间，不得束躬，止当展敬，但自安坐，不使人知，香火非嫌乃可为之。人见致笑，亦不可阙，将护彼意，勿增他愆。初夕、向晓，依时修之，白日启请亦宜平坐。坐则如常，勿革形色，惟令异人，不能觉知，人觉而喜，乃可化之，觉而嗤鄙，訾毁正真，设其招殃，又坏子业。古之学道为己，今之学道为人。为人苟以悦人，不顾心非。为己者，存心是则不顾迹违，违亦申心。致感迷速，强欲伏众，有迹无心。非惟徒劳，乃更获罪。学真之士，各加思宜，宜贵会时，时贵善合，合而非善，此时勿会。会必兼济，济物及身，善善相得，舍恶升仙，乃谓为会。会恶致败，名滥殊若。出处所遭，遭时二病：一者滞心，二者执迹。执迹者，宜以心法化之；滞心者，宜以迹法引导。导迹弗偏，化心遣执，二病豁除，上圣之道就矣。凡行经山水，积日舟车，舟车之中，山水之际，步涉登陟，舍住相须，疲倦止息，皆依时存礼。隐显随宜，存思精审，自然忘劳，魔邪恶人，不敢挠近。当诵经行戒，以善兴居。兴居无善，破戒违经，虽复存礼，终不睹真，嫉鬼妒神，凶人恶物，更相冲犯，烦恼生灾，坐卧无宁。急存久行，行之检身，心存口诵，解了无疑，以定三业。三业既定，众灾自消，人鬼敬伏，拥护去来，出入动静，必保贞吉。凡行者，亦存《想尔注》，三业在《盟威经》后，凡存思者，急宜忆之，故标出如左。<br />
　　上最三行：<br />
　　行无为；行柔弱；行守雌，勿先动。<br />
　　中最三行：<br />
　　行无名；行清静；行诸善。<br />
　　下最三行：<br />
　　行无欲；行知止足；行推让。<br />
　　一者不杀；二者不盗；三者不淫（此三事，属身业）。<br />
　　一者不妄言；二者不绮语；三者不两舌；四者不恶口（此四事，属口业）。<br />
　　一者不嫉妒。二者不真恚。三者不邪疑（此三事，属心业）。<br />
　　右九行三业、十事存念。惊恐人思相干，皆速思之，危即安也。<br />
　　○卧朝存思第十一<br />
　　卧之为法，勿正仰如尸，当侧傍检体，莫恣纵四肢。不可高枕，三寸许耳。香药为枕，无用恶木，冷漯秽臭冲犯泥丸，虽行途权假，常宜防之。卧起咒愿，善念存心，心存朝礼，时不可阙。阙碍公私，后皆忏悔也。<br />
　　○朝出户存玉女第十二<br />
　　玉女者，是自然妙气应感成形。形质明净，清皎如玉，隐而有润，显又无邪。学者存真，阶渐升进，进退在形，出入在道。道气玄妙，纤毫必应，应引以次，从卑至尊。故白日则玉女守宫；夕夜则少女通事，济度危难，登道场也。<br />
　　○夕出户存少女第十三<br />
　　夕出户咒曰：少女通灵（学未升玄，不得无业，业有优劣，皆必须因，因精果妙，乃一其神。神而未一，由学未止，诣之以渐，引阴济阳。人生阳境，动静归阴，阴为道几，应感最妙。妙应之初，有兹少女，秉正治邪，和释隔戾，罚恶佑善，阴德济阳，显称玉明，其可坚贞。咒而存之，成真则速矣）。<br />
　　右一人其形如左。<br />
　　○斋存云气兵马第十四<br />
　　朝夕出入，存神礼师，志与朝仪同。凡行道时所存。清旦先思青云之气，匝满斋堂中，青龙、师子备守前后（次思青气从师肝中出，如云之升，青龙、师子在青气中往覆，弟子家合宅大小之身、仙童、玉女、天仙、飞仙、日月星宿、五帝兵马九亿万骑、监斋直事、三界官属，罗列左右耳）；正中思赤云之气，匝满斋堂，朱雀、凤凰悲鸣左右（次思赤气从师心中出，如云之升，凤凰、朱雀在赤气中往覆，弟子家合宅大小之身、仙童、玉女、天仙、飞仙、日月星宿、五帝兵马九亿万骑、监斋直事、三界官属，罗列左右）；日入思黄云之气，匝满斋堂，黄龙、黄驎备守四方（次思黄气从师脾中出，如云之升，黄龙、黄驎在黄气之中往覆，弟子合家大小之身、仙童、玉女、天仙、地仙、飞仙、日月星宿、五帝兵马九亿万骑、监斋直事、三界官属，罗列左右。此三时行道，六时依如后科）；人定思白云之气，匝满斋堂，白虎、骐驎备守内外（次思白气从师肺中不须存骐驎，宜存白虎。若存珝，思白驎在白气中往覆，弟子合家大小之身仙童、玉女、兵马、日月、悉如前法。黄箓大斋三<br />

                    <br>
                        　　时，行道宜用日入。常斋三时，可取人定，人定而用日入存思。又六时更从青始，次赤周白，此皆失法，青、白别有，皆非五脏六腑之仪也）。夜半思玄云之气，匝满斋堂，灵龟、珣蛇备守上下（次思黑气从师肾中出，如云之升，灵龟、褷蛇在黑气中，仙童、玉女、日月兵马，悉如前法也）；向晓思紫云之气，匝满斋堂，辟邪师子，备守隐显（次思紫气从师胆中出，馀如前法）。其形如左。<br />
　　凡师思云气，各从方来。青云出上。见从其方稍出，渐成蓊郁，氤氲充溢堂宇。然后思己身中藏气又出，与云色采合气同，明净香洁，覆庇家门，宫城山水，小大毕周。神官灵兽，齐整参罗，前后左右，四方内外，上下隐显，六时转隆，神灵普遍也。<br />
　　○上讲座存三色三一魂魄第十五<br />
　　上讲时，先存三色；次存三一。行道有六时，上讲但三时，食后、上晡、人定。三时入斋堂，捻香礼三拜，巡回依坐。竟，有众者，法师以板击席，仍放板膝前，同临目握固，存头气青；两手气赤；两足气白，三气绕身。其形如左。<br />
　　○初登高座先存礼三尊第十六<br />
　　讲义及读经，先静，竟，登起向太上座，三过上香，却后数尺，礼三尊三拜。又仍存经师、籍师、度师，各礼一拜，合六拜，乃登高座，其形如左（三尊者，道尊、经尊、真人尊。三尊通乎人身，人身欲与三尊同者，清斋、精思、礼拜、存之日一过，如此初下六拜，后重不须礼。一则二拜，叩搏愿念如<br />
　　法。赢者，心拜之）。<br />
　　○登高座侍卫第十七<br />
　　登高座，安坐（安坐者，大坐也），佥板当心，鸣鼓三十通，咽液三十六过。临目见左青龙、右白虎、前朱雀、后玄武、足下八卦神龟、三十六师子伏前，头巾七星，五脏生五气，罗文覆身上。三一侍经，各千乘万骑，仙童玉女卫之。其形如左。<br />
　　○万遍竟云驾至第十八<br />
　　能读五千文万遍，太上云驾下迎。万遍毕，未去者，一月三读之，须云驾至便升仙。其形如左（修行万遍之道，又存五云之星，转经之后，夜半至生气之时，饱服五牙之气，坐向月建之方，叩齿九通，咽液三十六过。临目存五星辰在头，岁在左肘，太白在右肘，荧惑在两膝间，镇在心中，久久乃止。行入常思不忘，千灾自然绝，万祸不能干。后当身上出水，身下出火，智慧六通，奄见五老，是五星精神，见之则变化自在，同升乎天也）。<br />
　　◎思修九宫法<br />
　　守寸在两眉头入三分（左黄阙紫户，右绛台青房），天庭宫（左明堂上，雌宫），明堂宫（两眉中却入一寸，是雄宫），<br />
　　极真宫（左洞房宫上，雌宫），洞房宫（两眉间却入二寸，是雄宫），玄丹宫（在丹田泥丸宫上，雄宫），丹田泥丸宫（两眉间却入三寸，是雄宫），太皇宫（在流珠宫上，雌宫），流珠宫（在泥丸宫后一寸，是雄宫），玉帝宫（在流珠宫后一寸，是雌宫）。<br />
　　守寸紫户大神，名平静，字法王。青房大神，名正心，字初方。三呼其名字，祝曰：<br />
　　紫户青房，有二大神，手把流铃，身生风云，侠卫真道，不听外前，使我思感，通利灵关，出入贞利，上登九门，即见九真，太上之尊。<br />
　　明堂宫，左有明童真君，讳玄阳，字少青；右有明女真官，讳微音，字少元；中有明镜君；讳照精，字四明。三君共治明堂宫，并着绿锦衣，腰带四玉铃，口衔玉镜，镜铃并赤玉，并如婴儿之状。三呼三君名字，叩齿九通，则千妖伏息。<br />
　　洞房宫，左有无英公子，右有白元君；中有黄老魂。三真共治洞房宫中。此飞真之道，在《金华经》中。<br />
　　丹田泥丸宫，左上元赤子，名玄凝天，字三元先；右帝卿君，名肇勒精，字中玄生。二人共治丹田宫。此守三元真一，地真之要路，升空乘龙车之道也。<br />
　　流珠宫，有流珠真神居之，又有日月中女子，名缠旋，字密真。别有《流珠经》，此太极公卿司命之道。<br />
　　玉帝宫，有玉精神母居之，又有紫素、黄素、白素三素元君居之。上清神母姓廉，名衔，字荒彦；长九寸九分，着黄衣素灵之绶，头戴七称珠玉之髻，冠无极进贤冠，居无上之上，太极珠宫中七宫府，五灵乡，玄元里，下治兆身玉帝宫中。<br />
　　天庭宫，有上清真女居之。真女姓厥，名回，字粥类。长六寸六分，着青宝神光锦绣霜罗九色之绶，头戴玉宝飞云之髻，<br />
　　冠玄黄进贤之冠，居无上之上，太上昆仑太幽宫中明堂府，九光乡，大化里，下治兆身天庭宫中。<br />
　　极真宫，有太极帝妃居之。太极帝妃姓玄，名灵生，字伯元。长七寸七分，着玄罗五色凤文之绶，头戴七宝玄云之髻，冠无极进贤之冠，居无景之上，太清极玄宫中玉房府，三丹乡，丹元里，下治兆身极真宫中。<br />
　　太皇宫，有太上君后居之。太上君后姓迁，名含孩，字合延生。长三寸三分，着七宝飞精玄光云锦霜罗九色之绶，头戴九玄玉精颓云之髻，冠玄黄无极三宝玉冠，居太清九玄之洞，无极真宫中丹精府，灵光乡，玄玄里，下治兆身太皇宫中。<br />
　　四宫雌真一之道，高于雄真一。素灵所秘，是天元始生之阴，宫号帝妃也。叩齿十六通，祝曰：<br />
　　太清阴神，号曰女灵。变景九玄，乘真隐冥。日吉天朗，告斋上清。心念目瞩，洞鉴神形。还守宫宅，玉华芳盈。五色变化，流黄紫青。运致飞霞，上造帝庭。毕，叩齿三十六过止。<br />
　　玄丹宫，有中黄太一真君居之。太一真君厥讳规英，字化玄。貌如婴孩，坐在金床玉帐之中，着紫绿锦衣，腰带流火之铃，铃赤色，光声闻于十万里。左手把北斗七星之柄，右手把北辰之纲。乃存北极辰星，中有紫气满宫，溢出身外，身与紫气混合为一；又存日从天上下，入玄丹宫紫气中央；次存中黄太一真君，从北极紫气中下，入兆玄丹宫日中央坐，口吐紫气满玄丹宫中；又存己身，上入玄丹宫中，对中黄太一真君坐。因心起再拜膝前问道，求神仙长生之意，因存口吞紫气四十过。又存北斗七星，中有一赤气大如弦，下入己玄丹宫中；又存太一真君，与兆俱乘日入赤气道中，上诣北斗魁中，寝卧良久。行之十八年后，使玉童玉女。祝曰：<br />
　　太上真皇中黄紫君，厥讳规英，字曰化玄。金床玉帐，紫<br />
　　绣锦裙，腰带火铃，斩邪灭奸。手把星晶，项生日真，正坐吐气，使我咽吞。与我共语，同晏玄丹，秬灌七魄，和柔三魂。神灵奉卫，使我飞仙。五脏自生，还白童颜。受书上清，司命帝官，所愿所欲，百福惟新。<br />
　　头中诸真神，上治九天之上，下治头中泥丸。人身中百神，皆与天灵通同。久存呼之，则载人升天也（其文在前）。<br />
　　帝君讳逢陵梵，字履昌灵，一名七灵，一名神丈人，居太极紫房中，为身中百神之主。帝君上治玉清天紫房宫，下治人头紫房宫中。太一名务猷收，字归会昌，一名鲜明，一名寄频。左无英公子，名玄充叔，字合符子，一名元素君，一名神公子（洞房宫）。右白元洞阳君，名郁灵标，字玄夷绝，一名朱精，一名启成（在六合洞房宫）。中央司命丈人君，名理明初，字玄度卿，一名神宗，一名灵华（六合洞房宫）。司命桃君，名孩道康，字合精延，一名命王，一名胞根（六合洞房宫）。帝君主变，太一主生，司命无英主精，白元主魂魄，桃康主神灵。人有五籍五符，禀之帝君，五神执之，各主其一，间关本命除死籍，上生名。常存五神，各捧一青玉案，上有我五符五籍。符长一寸，广五分；籍长五分，广一寸。存司命君左手把白玉简，右手执曾青笔，为我削除死录白简黑书，为我上生录白简青书。存符籍上有我州县、乡里、姓名、年如干，青文绿字，分明了了。五神各捧案、擎符籍，从六合宫中上入紫房宫中，对帝君前以呈帝君。帝君即命左玄一老子，名林虚夫；右三素老君牢张上；正一左仙人仲成子；正一右仙人曲文子，赉兆（兆己）符籍，上诣玉清太素、太上三元、上清高玄诸君、九天宫（太素三元高玄并太上仙宫也）。<br />
　　◎思九宫五神法<br />
　　九天九宫，中有九神，谓天皇九魂，变成九气，化为九神，各治一宫，故曰九宫。太清中有太素、太和；洞房中有明堂绛宫，是曰六府。上曰天府，下曰洞台。三五之号，其位不同。一曰太清之中，则三五帝君。二曰三一丹田，神又五者，符籍之神太一、公子白元、司命、桃君是也，合而名为三五。三五各有宫室，若三真各安在其宫，五神上见帝君，帝君左有元老丈人，右有玄一老君，此则无极之中、所谓九宫上一则真一也。九君所谓天之魂，自然成真子也，以为兆神者也。若兆知精存九君，深思三真，必能以兆一体周旋三五之中，反覆七九之里，使天帝之灵魂常治兆己，五神奉籍，周而复始，必将白日登度，何但不死而已哉！<br />
　　◎存元成皇老法<br />
　　以月二日，三日夜半安卧，闭目，存思太极中皇帝君，次思左有元成老子，衣青衣，冠五华白冠，左手持金液浆，右手持白幡，并在太极之中。有九名：一曰太清，二曰太极，三曰太微，四曰紫房，五曰玄台，六曰帝堂，七曰天府，八曰黄宫，九曰玉京玄都。要而言之，从人顶上直下一寸为太极宫，太极宫方一寸耳，在六合宫之上。六合太一之神居焉。从两眉间却<br />
　　入一寸为明堂；却入二寸为洞房；却入三寸为丹田。其明堂之北，洞房之南，两眉间之上一寸为六合宫，宫方一寸。存三真毕，又存我魂一人如我之状，上入太极宫。二老因授青芝金液浆见与，以次存食芝而饮浆，青芝似莲华，浆似美酒耳。饮食都毕已，乃再拜帝君之前，而言曰：今日清吉，帝君在庭，赐以神芝，金液玉浆，二老度籍，太一奉章，长生久视，寿命未央。又存帝君答曰：幸哉奉时，月二日、三日复来。毕，因以取服，名受帝之药。存思太极之时，皆当从两眉间入焉。两眉间为泥丸之玉门，名曰守寸黄阙紫房矣。<br />
　　◎存帝君法<br />
　　常以本命日，或正月一日，或以六戌日，正中时冠带入室，北向，再拜，咒曰：<br />
　　高皇帝君，太上玉晨，皇天元老，无上大道，曾孙某甲，愿帝君长安兆身紫房宫中。其夜人定时，入密室正卧，冥目上向，存念北斗太极中央大明星，精耀正黄，光气来下在兆目前，引入口中，咽三十七过止。存使黄精和气，填满太仓、黄庭、中下丹田，下至阴室地户，周行匝体，悉令毕至。乃又念紫房宫中有五人，炊象成五帝，天皇帝君正在中央，太一来上当跪帝前，奉兆命籍、司命立后，除兆死录，存削去死录。死录，黑简白书也；生录，白简青书也。存见白玉之简，曾青之笔，司命进授此白简青笔于帝君，帝君伏南向而书之曰：某郡某乡里、其甲字、乞玉简记年，长生上玄，所向如愿，为真为仙，天下见者，皆曰真人。太一司命，保护甲身。永养日月，寿百<br />
　　万年。又心存籍简一枚，令长一寸，阔五分耳。思念书字，极令了了。又次存太一、公子、白元、司命、桃君五人，从六合宫上入紫房中，各奉书玉案，案上各有一符，符各有青绿色，以呈帝君。帝君以次取符，付向者共化之四帝。其一帝名曰凋梁际，字青平；其一帝名曰长来觉，字南和；其一帝名曰彰安辛，字西华；其一帝名曰保成曷，字北伐。存此四帝并共读五符，读五符毕，因授与兆。兆得符即跪帝君前，以次服之。毕，又存思四帝从虚空中上升三天，临去各告兆曰：子能常存我名字者，则辟万害，长生不死。我太上之子，三元之内真，度汝命籍，五符入形，故以永存天地，以致仙灵也。若春月则存青平帝，以青液之醴，盛以青玉碗一升见与，服之。服之毕，四帝俱上升天也。夏月存南和帝，四时仿此也。<br />
　　◎存玄一老子法<br />
　　又存帝君之左，有玄一老子，服紫衣，建龙冠；又存帝君之右，有三素老君，服锦衣，建虎冠。夫龙虎冠，象如世间远游冠，而有龙虎之文章也。玄一老子，名林虚夫，字灵时道；三素老君名牢张上，字神生道。二老并从，正一仙人在后，其左仙人仲成子，一名帝宾，字四华；其右仙人曲文子，一名光坚，字灵和。服色衣冠，亦如二老之状。<br />
　　◎存司命法<br />
　　又存司命，下至六合中，诣太一宫，司命合形太一。太一复上请帝君，度兆符籍。太一启帝君曰：符籍已度，司命合形，四帝赐醴，高上记生，乞得书名出录，以付二老君。于是帝君，忽于怀中出兆命籍，付左老子；又于怀中，出兆五符，付右老君。二老授符籍，而言于帝君曰：某甲生录已定，长存世上，帝符五行，上记太素宫。于是二老命二正一仙人仲成子、曲文子、赍某甲命籍、五符，上诣玉清、太素、太上、三元、上清、高玄诸君，九天宫宣令：帝度某甲生籍，使得神仙，号曰真贤。二老有命，皆使记焉。于是二人赍兆符籍，宣于九天，良久，都毕。又存司命、太一分形，各为一人，共游行太清，检御一体、百神上下既匝，各还其宫。名此为百神混合本命帝君大变之道。五帝定录之时，二老定生之会也。<br />
　　卷四十四存思部三<br />
　　◎太一帝君太丹隐书（一名《太一别诀》）<br />
　　夫学道而无太一，犹视瞻之无两眼；存念而无太一，犹胸腹之失五脏；御神而无太一，犹起行之无四支；立身而无太一，犹尸僵而无气矣。是为此经。开通万神，生成魂津，千涂百径，太一而立人焉。若学无师者，徒自烦劳也。今别复撰此经之波流，钞出其外际，未陈幽妙，靡该秘唱者，名为太一别诀。<br />

                    <br>
                        　　如有可寻，以悟始涉未，令顿开深源者也，自使别诀微行，于学者涉粗迹以自觉焉。至于幽玄内构，合奇万津，流会真神，混合灵府，炜烨于神景之变，发曜于造化之外，焕如圆曜，寂如太无，郁起而空洞结云，凝思而千年继夜，可谓微乎深哉！太一之变也，皆理竭于此经，事悉于洞玄者矣。<br />
　　夫人者，受生于天魂，结成于元灵，转轮九气，挺命太一，开关三道，积神幽宫，所以玄液七缠，流津敷泽，日月映其六虚，口目运其神器，云行雨施，德拟天地。胞胎内一，五因来具，立人之道，其如此也。故五因者，是五神也；故三道，是三真也；夫五神，天之魂也；三真，天之道也；九气，天之胎；太一，天之源；日月，天之眼；玄液，天之润；六虚，天之光；幽宫，天之府；神器，天之化；元灵，帝之变。凡此言九<br />
　　气者，乃混合帝君之变，变而化九，是谓九宫，九宫混变而同一矣。兆欲修己求生，当从所生之宗，所生之宗，谓元父、玄母也。元父主气，化理帝先；玄母主精，变结胞胎。精气相成，如阴阳相生，云行雨施，兆已道合。无名数起三五，兆始禀形七九，既匝兆体乃成和合，三五七九，洞冥象帝之先，当须帝营天皇之功，九变为灵，功成人体，体与神并，神去则死，神守则生。是以三元为道之始；帝君为道之根；太一为道之变；九天为道之神；九宫为道之宅；玄液为道之津。修之三年，可以照镜三田以致神仙。朝适六合，夕守泥丸，坚执胎精，使心常勤。后学之子，须此为缘。见是经者，始可与言，九气陶注，太一运神矣。既得为人，人亦象矣。自无太一灵简，三元金名，司命隐符，五老紫籍，虽受天气而生，皆不得闻见至道矣。子又无玄宫紫札，上皇宝名、太一玉箓、东华隐图、三元铭神、大帝参魂者，虽受天之性，既得暂闻至道矣，亦不能修为，为不能久，久而不固，固而不专，专而不能洞也。适可隐存五岳，登行常生之涂耳，不得八景超霄，浮烟控晖，飞腾虚羽，踊跃太无矣。子又无琼台羽札、流云五校、太一金阁、五皇隐箓、后圣七符、空山石函、丹台素章、玄皇玉行、天母胞图、太上圆名、保真秀景、光练神驱之录者，皆不得见《洞真玄经》，睹帝一之变，又不得闻《消魔神智慧》之咏，又不得闻《太上隐书》八素之辞，又不得闻《大洞真经三十九章》金真玉光豁落七元也。存三守一，精思洞房会帝君，则化生九灵于子形中，辅子之神明，成子之仙真，保子之长生，固子之胎魂也。白元、无英、桃康、司命、太一混合五神，捧籍列符，五神各有所主，混合九变，三五化形，于是三宫镇真，百节受灵，帝君宝籍，宿命无倾。<br />
　　九天九宫，中有九神。是谓天皇九魂，变成九气，化为九<br />
　　神，各治一宫，故曰九宫。太清中有太素、太和；洞房中有明堂、绛宫，是曰六府。上曰天府，下曰洞台。三五之号，其位不同。一曰太清之中，则三五帝君。二曰，三一丹田；神又五者，符籍之神、太一、公子、白元、司命、桃康君是也，合而名为三五。三五各有宫室，若三真各安其宫，五神上见帝君，左有元老丈人；右有玄一老君，此则无极之中所谓九君。上一则真一也。九君所谓天之魂，自然成真子也，以为兆神者也。若兆之精存九君，深思三真，必能以兆一体，周旋三五之中，返覆七九之里，使天帝之灵魂常治在兆己，五神奉籍，周而复始，必将白日登晨，何但不死而已哉！<br />
　　帝君混化周旋三五，太一万结成七九，其数合二十四也。天有二十四气，气之上，化也，变而则成真人，真人亦禀之，故体有二十四神，神有千乘万骑，云行八极之中。子若思存，念之慎勿忘，可以辟死求生，上超十方。于是神安气洞，上与天通，越出地户，过度天门，隐息四维，七星散分，飞行云房，日月殖根，守金藏玉，制御万神。仙王何人？我已成其真矣。此隐存之道也，并有经诀在《上皇中极宝景篇》中，子既有之，不得妄传，必须歃誓，审人乃宣。<br />
　　夜半生气之时，若鸡鸣时，正卧，闭目微气，存左目中出日，右目中出月，并径九寸，在两目耳之上，名为六合高窗也。日月使照一身，内彻泥丸，下照五脏肠胃之中，皆觉见了了，洞彻内外，令一身与日月光共合。良久，毕。叩齿九通，咽液九过，乃微祝曰：<br />
　　太上玄一，九星吐精，三五七变，洞观幽冥。日月神光，下彻神庭，侠照六合，太一黄宁。帝君命简，金书不倾；五老奉符，天地同诚。使我不死，以致真灵；却遏万邪，祸灭消平。上朝天皇，还老返婴；太帝有制，百鬼敬听。<br />
　　咒毕，乃开目，名为日月练根，三光校魂，以制御百神，辟诸鬼气之来侵，使兆长生不死，夕夕存之矣。<br />
　　又存左目为日，右目为月，共合神庭之中，却上入明堂之中，化生黄英之体，下流口中，九咽之以哺太一，常以生气时存之。毕，微祝曰：<br />
　　日月上精，黄水月华，太一来饮，神光高罗。使我长生，天地同柯。毕，五日一行之。<br />
　　口中舌上为神庭。存日月既毕，因动舌，觉有黄泉如紫金色，从舌上出，上流却入明堂之中，名为黄英之醴也。存思之时，当闭目绝念，常以月朔之夕生气之时，安卧，闭目向上，心存二十四星，星大一寸，如相连结之状。又存一星中辄有一人，合二十四人，如小儿始生之状，无衣服也。于是二十四星，直从天上虚空中来，下回绕一身外三匝。毕，次以咽之入口中，凡作二十四咽，咽时辄觉吞一星也，觉从口中径至脐中，名曰受命之宫也。又觉星光照一腹内，洞彻五脏。又存星光化为二十四真人，并吐黄气如烟，以布满脐中，郁郁然洞彻内外也。良久，微咒曰：<br />
　　二十四真，回入黄庭，口吐黄气，二十四星，灌我命门，百神受灵，使我骨强，魂魄安宁，五脏受符，天地相倾。毕，名曰真气，入守命门，以辟灾祸百鬼之疾，令人长生不死。<br />
　　太元混合以象一灵，虚生之子以为上帝君。又居泥丸之帝，以为三一之尊帝。尊帝者，是虚生之子也，是谓三帝焉。太一受生于空洞，变化乎八方，立景于三帝之间，流会乎万神之领。天地之尊，皆须太一而自运也。灵帝无太一，则玄灵不回气；尊帝无太一，则三一不居其宫域。故太一之神，并五神以通用，上合体于二帝。帝之为高，犹天皇帝君者也。尊形九魂，魄生三五，合会结成帝君将帝生也，受玄中上气，三五离合之所挺<br />
　　焉。是以帝生于无极之表，空成之中是于太清之域，治在玉清气紫微宫。光耀五色，华盖九重，前洞泥丸，后开幽门，下临六合，上连紫云，百灵宿卫，飞阁交通，玉殿朱陛，内有金房，中有太真，号曰天皇。凭虚而生，处无极之中，衣五色珠衣，冠九德晨冠。制御天地，时乘飞龙，六辔超虚，九道自通。此自然之精气，众真之帝君。兆常思而诵之，可以为仙王。<br />
　　太极之中有九名：一曰太清，二曰太极，三曰太微，四曰紫房，五曰玄台，六曰帝堂，七曰天府，八曰黄宫，九曰玉京玄都。要而言之，从人顶上直下一寸，为太极宫，宫方一寸耳，在六合宫之上。六合宫，太一之神居焉。六合宫在明堂之北，洞房之南，两眉之间上一寸也。帝君主变，太一主生，司命主命，无英主精，白元主魂魄，桃康主神灵。人有五籍五符，禀之帝君，五神执之，各主其一，间关本命，除死上生，而无太一之事者，万不生也。<br />
　　太一者，胞胎之精，变化之主。魂魄生于胎神，命气出于胞府。变合帝君，混化为人。故太一之神，生之神、生之母，帝君之尊，生之父。太一名务犹收，字归会昌，又一名解明，一名寄频。此《三元洞玄内宝经》之真名字，《外诀》、《杂钞》云云之名，皆非实非真也，今此名字，甚不可告人。自知之者，长生不死，辟却万祸，能致神灵，玉女来降己矣。夕夕当存太一在己身中六合宫，或存太一在兆左右，座卧背向无所不在也。皆以生气时存之。毕，咒曰：<br />
　　太一之精，起于太清，魂魄受化，形影为灵，摄御百神，拘制三阳。帝君玄烟，合真会昌，内安精气，外攘灾殃，却除死籍，延命永长。衣服老少，变易无常，治在六合，周旋绛宫，下达洞门，上到玄乡。混合三五，游息天京，呼引日月，变化雄雌，摄兆符籍，胞胎之囊，死生之命，太一扶将。<br />
　　存太一与兆形正同，衣服亦同也。是以兆之身，常当斋洁而修盛，以求会景于太一也。衣服中物，一不得假借于不同气者，诸如此类，皆当慎之。子既不能服食去谷，精思研真矣，当节诸臊秽腥血杂食，荤辛之菜一为禁绝。若能如是以愈矣，可以庶生命之长矣。<br />
　　右无英公子者，结精固神之主，三元上气之神，结精由于天精，精生归于三气矣。故无英公子，常摄精神之符命也，名玄充叔，字合符子，又一名元素君，一名神公子，常在玉房上清之内。夕夕存思之，毕，咒曰：<br />
　　太上玉真，皇精相连，三元英气，太玄紫辰，九霄挺明，五华生烟，黄阙金室，中有大神。握固流铃，首建华冠，紫盖回飚，龙衣虎文，貌状婴儿，四灵洞均，出丹入虚，合形帝君，呼阴召阳，天道有真，名曰玄元叔，号为无英君，周流九道，散化五常，摄精生我，与道长存。<br />
　　右白元君者，或曰洞房君也，主摄魂魄之气，捡御灵液之神，故魂魄生于九灵之宫，神液运于三气之真，是以御之者，号曰白元洞阳君，摄持魂魄之符命焉。白元君，名郁灵标，字玄夷绝，又一名朱精，一名启成，治在玉堂上清之内。夕夕存思毕，咒曰：<br />
　　太上神精，高清九宫，三气结变，正当神门。龙衣虎带，扶命还魂，腰佩玉书，黄晨华冠。把籍持符，呼吸混分，名曰郁灵，号曰白元。与我俱游，上到阳关，周旋九清六合之中。固养精液，泥丸上元，百神扶将，各镇宝宫。检御既毕，还安黄房。<br />
　　中央司命君者，或曰制命丈人，主生年之本命；摄寿夭之简札。太一变魂而符列；司命混合而对魂。帝君司命之神，主典年寿魁柄长短之期，是以混合太一，以符籍而由之，故称丈<br />
　　人焉。名理明初，字玄度卿，一名神宗，一名灵华。白日治幽极宫，通御阴房，出入神庐两门中；夕治在玄室地户之中，幽宫之下，六合宫之上一界中耳。阴房者，是鼻之两孔中也。司命出入，当由鼻孔，不两眉间也。夕在玄室，为玉茎之中，地户亦为阴囊中也。若女子存之，令在阴门之内，北极中。夕夕存思焉，存毕，咒曰：<br />
　　皇一之魂，化成九名，混合三真，变景帝庭。幽极玄户，中有天灵，周旋七运，百神合成。摄筹把算，司命之精，龙衣虎裙，冠巾七星。常在我己，安存我形，号为丈人，名曰理明。上通符命，使我长生，三元六府，万关条平。摄御灵气，与兆合并，龙轮徘徊，共登太清。齐光日月，幽幽冥冥，刻命青绿，天地俱倾。<br />
　　命门桃君者，摄禀气之命，此始气之君也。还精归神，变白化青，合规挺矩，生立肇冥，天地之资元，阴阳之灵宗，金门玉关，房户之宝，并制命于桃君之气也。故太一还景，帝君合魂。还景者，俱混洞以万变；合魂者，化精液而生也。精变之始，由桃君而唱，以别男女之兆焉。桃君名孩道康，字合精延，一名命王，一名胞根。白日治在金门五城中，是为脐中命门。下丹田之宫也，夕治在六合中，太一之右焉。夕夕存思。毕，乃咒曰：<br />
　　玄元结精，虚气合烟，胞胎之结，阴阳之亲。太上三气，下入兆身，百节受灵，万神各陈，混沌为一，名为桃君，形如始生，晖晖冲天。衣服五色，华彩凤文，手执神符，合帝之魂。腰带虎书，赤巾丹冠，金床玉榻，正当命门。口吸精气，强我骨筋，右有神女，手把朱幡；左有玉童，书记帝言。阳气左行，混变未分；阴气右回，流形七旋。上诣泥丸，常游九宫，出入幽门，摄练魂魄，六府之间，领录万神，与我俱仙。<br />
　　右三五浑合，化生五神之法。此五神者，禀五气之大灵，符玄命之宗也。上生虚无，下结一身，身中之生，须五神以起居焉。兆当夕夕存思而祝之焉。若不能暗讽，可白日按文而吟之，不必夜半要生气时耳。夫三魂生于五神；三真出于五灵，谓此道为混合三五之法焉。行之者，长生不死，名此道日察明堂历神紫宫，生化三五，朝胎上元者也。虽已得仙者亦当行之者，长生也。存思之时，坐卧任意。若座者，得向本命为佳。若不能顿思五神者，可以先存二神，后存三神，周匝复始，先后太一始也。<br />
　　◎镇神养生内思飞仙上法<br />
　　太微天帝君，镇神内思，解脱散结，固魂凝魄，混合化玄，修真之道，开通六府，五宫受灵，咽气思真，芝芳自生，胃管结络，神澄体清，玉辇立至，白日登晨。常当清斋，沐浴烧香，入室夷心，弃累遗尘，豁然无滞，注念不眠，然后真形可睹，游神可还。每以平旦东向，平座临目，内存形色朗然，呼其正讳，还镇本宫，叩齿三十六通，乃存：<br />
　　发神，名苍华，字太元，形长二寸一分；<br />
　　脑神，名精根，字泥丸，形长一寸一分；<br />
　　眼神，名明上，字英玄，形长三寸；<br />
　　鼻神，名玉垄，字灵坚，形长二寸五分；<br />
　　耳神，名空闲，字幽田，形长三寸一分；<br />
　　舌神，名通命，字正伦，形长七寸；<br />
　　齿神，名崿锋，字罗千，形长一寸五分。面部七神，同衣<br />
　　飞罗裙，并婴儿之形。存之审正，罗列一面，各镇其宫。毕，便叩齿二十四通，咽气十二过祝曰：<br />

                    <br>
                        　　灵源散气，结气成神，分别前后，总统泥丸。上下相扶，七神敷陈，流形遁变，变养华元。导引八灵，上冲洞门，卫躯摄景，上升帝晨。毕，次思：<br />
　　心神，名丹元，字守灵，形长九寸；<br />
　　肺神，名皓华，字虚成，形长八寸；<br />
　　肝神，名龙烟，字舍明，形长七寸；<br />
　　肾神，名玄冥，字育婴，形长三寸六分；<br />
　　脾神，名常在，字魂庭，形长七寸三分；<br />
　　胆神，名龙曜，字威明，形长三寸六分。六府真神，同着丹锦飞裙，处五脏之内，六府之宫，形若婴儿，色如华童。存之审正，罗列一形，从朝至暮，思念勿忘，叩齿二十四过，祝曰：<br />
　　五脏六腑，真神同归，总御绛宫，上下相随。金房赤子，对处四扉，幽房玄阙，神堂纽机。混化生神，真气精微，保炼丹田，与日齐晖。得与八景，合形升飞。毕，次思：<br />
　　精血三真，名无生君，字黄宁子玄，镇我两乳之下源。<br />
　　骨节二真，名坚玉君，字凝羽珠，镇我太仓之府五肠之口。<br />
　　心中一真，名天精液君，字飞生上英，镇我胸中四极之口。<br />
　　九元之真，男，名拘制，字三阳，镇我左耳伏晨之户。<br />
　　皇一之魂，女，名上归，字帝子，镇我右耳伏晨之户。<br />
　　紫素左元君，名翳郁无刃，字安来上，镇我头面之境。<br />
　　黄素中元君，名圆华黄，字太张上，镇我胸胁之境。<br />
　　白素右元君，名启明萧刃，字金门上，镇我下关之境。<br />
　　日中司命，名接生，镇我左手中。<br />
　　月中桃君，名方盈，镇我右手中。<br />
　　胎中一元白气君，名务玄子，字育尚生。<br />
　　太一精魂，名玄归子，字盛昌，二神镇我五脏之上，结喉之本。<br />
　　结中青气君，名案延昌，字合和婴儿。<br />
　　元君精魂，名保谷童，字明夫。二神镇我五脏之下，大胃之上。<br />
　　节中黑气君，名斌来生，字精上门。<br />
　　帝真精魂，名幽台生，字灌上生。二神镇我九肠之口，伏源之下。<br />
　　胞中黄气君，名祖明车，字神无极。<br />
　　天帝精魂，名理维藏，字法珠。二神镇我小腹之内，二孔之本。<br />
　　血中赤气君，名混杂子，字叔保坚。<br />
　　司命精魂，名发纽子，字庆玄。二神镇我百关之血，绝节之下。<br />
　　上玄元父君，名高同生，字左回明。<br />
　　下玄元母，名叔火王，字右回光。<br />
　　帝皇太一，名重冥空，字幽寥无。<br />
　　九帝尊，名日明真，字众帝生。<br />
　　太帝精魂，名阳堂王，字八灵君。<br />
　　九关魂，名绿回道，字绝冥。<br />
　　天纪帝魂，名照无阿，字广神。七神镇我本命之根，塞我死路之门。存祝众真，从头至脐，无不朗然，便使金液流匝，玉华映魂，灵台溢于穷肠，帝气充于九关，七祖披释于三涂，受更胎于南宫，镇存神于一身，布真气以固年。毕，叩齿三十九通。祝曰：气生于无，结生阳神，阳气外贡，阴气内成，二象番错，交结元灵。内真镇卫，九孔受生，保魂固魄，万神安<br />
　　停，保我三关，华芝充盈，与我同升，俱造玉清。毕，咽气三十九过，以镇三十九户，气泽匝润，流布一身。若能弃累，不拘世尘，静心夷意，朗睹虚房。眄想内视，镇神固魂，绝死气于九户，镇生宫于上关。回匝存祝，如面共言，昼夜三年，真神见形，皓华反根，朽齿牙生，五脏结络，内补充盈，役召六甲，驱策六丁，室致九霄之宾，神降二素之軿，神飞形举，白日登晨。<br />
　　右上真之神，宝名内字，而镇在人身之内，运于九天之气，固人六府机关。万积化生，皆由于神，神镇则生，神游则亡。勤心积感，则能举人身形，上升玄宫。求仙之道，不知形神内名，又不知填死户，长生岂可冀乎？夫修此道，不得冒履淹秽，食五辛酒肉之属，触忤正气，神则去矣。人知丰肴以甘口，爵禄以荣身，而不知甘口之食，是伤神命之斧，奢丽是消真之源，故神人爱幽寂而栖身，不显形于风尘者也。修生之家，且可慎乎！<br />
　　◎三九素语玉精真诀存思法<br />
　　诀文曰：九天丈人，三天玉童，同时传太帝君、天帝君，天帝君传太微天帝君，太帝君以传南极上元君、天帝君以传西王母，太微天帝君以传金阙圣君金阙圣君以传上相青童君，青童君传西城王君，使付后学应为真人者，承真相统，气亻系皇篇，至王君已经七千馀劫。王君后封灵文于王屋山西穴玉室之内，有素灵之官侍香典文，其道秘妙，不行于世。若有玄名得遇此文，万仙来朝，天官卫身。勤行苦思，白日升晨。凡受上<br />
　　清道经三宝妙章、步虚升玄之道，而不先释五脏开理幽关，万气不固，真灵不欣，徒劳勤事，万不得仙。今撰玉诀，上帝妙言，以传后学，秘而奉真，慎勿轻传，殃灭子身。<br />
　　每至本命之日，沐浴入室，东向叩齿九通，冥目，思东方青帝，少阳九灵真人，讳拘上生，身长九寸，头戴九元之冠，衣单青飞裙，手执青精玉板，乘青云飞舆，从青袿玉女十二人，从天清阳宫中来下，以青云冠覆我身。思九灵真人乘云气入我身中，安镇肝内，便三呼少阳九灵真人拘上生，赍青芝玉精，补养我身，便三味口三咽止。仰咒曰：<br />
　　苍元浩灵，少阳先生，九气还肝，使我魂宁。幽府结华，藏内鲜明，练容固体，返白为青。化内发景，登升紫庭。敢有犯试，摧以流铃。上帝玉录，太清记名。毕，引气九咽止。<br />
　　正南向，冥目，叩齿三通，思南方赤帝，太阳南极真人，讳融上生，身长三寸，头戴进贤之冠，衣绛章之衣，手执朱玉之板，乘赤云飞舆，从赤袿玉女十二人，从天兰台宫中来下，以丹云冠覆我身。思太阳南极真人，乘云气入我身中，安镇心内，便三呼太阳南极真人融上生，赍丹芝、玉精，补养我身，便三味口三咽止。仰咒曰：<br />
　　赤庭绛云，上有高真。三气归心，是我丹元。腾我净躬，遥奏以闻。心固神静，九灵闭关。金真内映，紫烟结云。太微绿字，书名神仙。飞行上清，朝谒帝庭。毕，引气三咽止。<br />
　　正西向，冥目，叩齿七通。思西方白帝，少阴素灵真人，讳辱明子，身长七寸，头戴玉宝玄冠，衣素锦之衣，手执素玉之板，乘白云飞舆，从素灵玉女十二人，从天皇宫来下，以素云冠覆我身。思素灵真人，乘云气入我身中，安镇肺内，便三呼少阴素灵真人辱明子，赍白芝、玉精，补养我身，便三味口三咽止。仰咒曰：<br />
　　素元洞虚，天真神庐。七气守肺，与神同居。保练玉藏，含华玉芝。澄诚明石，游御玄虚。白玉金字，九帝真书。使我飞仙，死名落除。游洞三清，适意所如。毕，引气七咽止。<br />
　　正北向，冥目，叩齿五通。思北方黑帝，太阴玄灵真人，讳冥玄默，身长五寸，头戴玄冠，衣玄云之衣，手执玄精玉版，乘玄云飞舆，从太玄玉女十二人，从天玄阴玉虚宫中下，以玄云冠覆我身。思太阴玄灵真人，乘云气入我身中，安镇肾内，便三呼太阴玄灵真人冥玄默，赍玄芝、玉精，补养我身，便三味口三咽止，仰咒曰：<br />
　　玄元北极，太上灵玑，五气卫肾，龟玉参差。宝华结络，胃藏朗开，神名玉台，年同二仪。上皇大帝，峙然不迷，役使六甲，以致八威。参龙驾浮，超然升飞，吐纳神芝，历劫不衰。毕，引气五咽止。<br />
　　正向本命之上，冥目，叩齿十二通。思中央黄帝总元三灵真人，讳原华，身长一寸二分，头戴黄晨玉冠，衣黄锦飞裙，手执黄精玉版，乘黄霞飞舆，从中央黄帝玉女十二人，从天玉房宫中下，以黄云冠覆我身。思三灵真人，乘黄云入我身中，安镇脾内，便三呼总元三灵真人原华，赍黄精、玉芝，补养我身，便三味口三咽止。仰咒曰：<br />
　　黄元中帝，本命之神。一气侍脾，使我得真。五脏生华，结络紫晨。变景练容，保命长延。后物而倾，千神来臣。老君玄录，名书神仙。长生久视，与天同存。毕，引气十二咽止。<br />
　　还东向，冥目，叩齿三十六通。思五气玉清高皇上宝真人，讳太虚，身长三寸，头戴玉晨之冠，衣五色无缝单衣，左手捧日精，右手执月光，镇我上府泥丸宫中，呼上宝真人太虚，赍五气流精陶灌我身，便五味口五咽止。仰咒曰：<br />
　　高上真皇，五帝太灵，保我泥丸，玄映五形。三光朗耀，<br />
　　日月洞明，飞云流霞，陶注玉精。练容保魄，神魂自生，千变万化，升入紫庭。毕，引气五咽止。<br />
　　五方命咒毕，摩两掌拭面目。如此五年，面发金容，五内华生，五脏保气，神仙道成。三宫感畅，真灵见形，乘空驾虚，白日升天。惟在密修，慎勿轻传。<br />
　　◎紫书存思元父玄母诀<br />
　　《紫书诀》言，修行上真之道，当以三月、九月、十二月三日，十五日、二十五日，一年三月，月有三日，三过行之。此月是九天元父受化之月，日是游宴九天上宫值合之时也。每至其日，沐浴清斋，于隐寂之地，不关人事，正中时向东北之上，仰天思九天元父姓名，身长九寸九分，着玄黄素灵之绶，头戴七称珠玉之帻，冠无极进肾之冠，居九天之上，太极琼宫玉宝之府，丹灵乡洞元里中。时乘碧云飞舆，从十二飞龙、二十四仙人，白鹄侍轮，游于虚玄之上。存思分明，令如对颜，便九拜于元父三过，阴唤元父，甲今有言，乞与上升，奉侍帝灵。辄叩齿九通。仰祝曰：<br />
　　高上帝尊，元始大神，含真胤气，形秀紫天。乘云驾浮，落景八烟，回轮曲降，道荫我身。得乘霄景，奉侍灵辕，今日八会，上愿开陈。所向所启，莫不如言，长享元吉，与帝同存。毕，仰咽九气止。如此元父感悦，帝尊欣喜，即命领仙，注子金名。九年精思，克遣琼舆，下迎子身，白日飞升，上造帝庭。此道高妙，非下世凡学所可参闻，自无金名玄图录字，上清莫得知见。若于机会遇得宝篇，皆宿挺合仙，但当宝录，密而奉<br />
　　行。轻说非真，罪延七祖父母，长闭地狱，万劫不原，身没鬼宫，万不得仙。<br />
　　《紫书诀》言，凡修上真之道，当以二月、七月、十月五日、十六日、二十九日，一年三月，月有三日。此月是九天玄母合化始生之月，日是天元合庆变雌天德之日也。至其日，沐浴清斋，别室寂处，不关人事，夜半露出中庭，西南向，仰天思九天玄母姓名，身长六寸六分，着青宝神光锦绣霜罗九色之绶，头戴紫元玄黄宝冠，居九气无极之上，琼林七映之宫，玉宝洞元之府，九光乡上清里中。时乘紫云飞精羽盖，从十二凤凰、三十六玉女，白凤侍轮，游于太清之上，无崖之中。存思分明，朗然对前，便九拜于玄母三过，阴唤玄母，甲秽质贪真，仰慕上清，乞与眄接，得侍玉灵。叩齿九通。仰祝曰：<br />
　　三合五离，混化二元。气凝成神，神变合魂。胎养九天，保固生门。阴精玄降，陶灌形源。练质染气，受化自然。今日何日？玄母开陈。八愿九会，上获天真。景向参微，得启玉晨。骨腾肉飞，乘虚络烟。上造紫辕，长辅帝臣。毕，仰咽气九过止。如此，玄母含畅，帝妃喜欢，天真下降，得见灵颜，即命青宫注上玉名。九年精思，帝遣玉女，乘云下迎，上升玉清，侍卫玄宫。此道高妙，非世所闻。若有金名，标侍帝简，得见此文，皆宿挺合仙，克得飞升，游宴九天也。慎勿轻泄，身没三官，七祖被考，长闭河源。<br />
　　凡行此道，当精心苦念，目瞻灵颜，仰希玄降，以要飞仙，不得污秽。上干太真，身被禁闭，万不得仙。若天阴无日，亦可于静室行事，但使心目相应，口向相和，神无不感，道无不降，学无不成，道降神附，飞行太空也。<br />
　　◎紫书存思九天真女法<br />
　　《紫书诀》言，凡修上真之道，常以九月九日、七月七日、三月三日，此日是九天真女合庆玉宫，游宴霄庭，敷陈纳灵之日。至其日，五香沐浴，清斋，隐处别室，不交人事，夜半露出，烧香北向。仰思九天真女，讳字，身长七寸七分，着七色耀玄罗袿、明光九色紫锦飞裙，头戴玄黄七称进贤之冠，居上上紫琼宫，玉景台七映府，金光乡无为里中。时乘紫霞飞盖、绿軿丹举，从上宫玉女三十六人，手把神芝五色华幡，御飞凤白鸾，游于九玄之上，青天之崖。思毕，心拜真女四拜，叩齿二十四通。仰祝曰：<br />
　　天真回庆，游宴紫天。敷陈纳灵，合运无间。上御玉宫，下眄兆臣。八会开张，九愿同缠。思微立感，上窥神真。流精陶注，玉华降身。万庆无量，长种福田。毕，仰引气二十四咽止。如此，真女感悦，神妃含欢。上列玉帝，奉兆玉名，记书东华，参篇玉清也。修之九年，面发金容，体映玉光，神妃交接，身对灵真，克乘飞盖，游宴紫庭。此法高妙，世所不行。若有金名，书字紫简，得见秘文，骨挺应仙。宝而密修，计日成仙。轻泄非真，罚以神兵，长役幽泉，七祖受累，万劫不原。<br />
　　卷四十五秘要诀法部一<br />
　　◎修真旨要<br />
　　○序事第一<br />
　　道者，虚无之至真也；术者，变化之玄伎也。道无形，因术以济人；人有灵，因修而会道。人能学道，则变化自然。道之要者，深简而易知也；术之秘者，唯符与气、药也。符者，三光之灵文，天真之信也；气者，阴阳之太和，万物之灵爽也；药者，五行之华英，天地之精液也。妙于一事，则无不应矣。<br />
　　○性情第二<br />
　　夫生我者道，禀我者神，而寿夭去留不由于已，何也？以性动而为情，情反于道，故为化机所运，不能自持也。将超迹存亡之域，栖心自得之乡者，道可以为师，神可以为友。何谓其然乎？夫道与神，无为而气自化；无虑而物自成；入于品汇之中；出于生死之表。故君子黜嗜欲，隳聪明，视无色，听无声，恬淡纯粹，体和神清，希夷忘身，乃合至真，所谓返我之宗，复与道同。与道同者，造化不能移，鬼神不能知，而况于<br />

                    <br>
                        　　人乎！盖传受之者，多不能叩师旨、晓玄奥，滥参经法，不会修行之由，不知避忌、动静、进退、取舍之端，致于俯仰触于正真，虽然立功，功不足以补过。学仙之士，须探幽赜玄，制遏情性，性常静之，情无挠之，情性平和，方可以学道矣。<br />
　　○明正一箓第三<br />
　　箓者，戒录情性，止塞愆非，制断恶根，发生道业，从凡入圣，自始及终，先从戒箓，然后登真。夫事悉两存，则理无不通。箓者，亦云箓三天妙气、十方神仙、灵官名号，与奉道之人。《修行经》云：生无道位，死为下鬼。若高人俗士，有希道之心，未能舍荣录，初门不可顿受，可受三五阶。若修奉有功，然更迁受《上古真人寻按经箓》，唯受一二阶，修行便登上真。多受不会至理，师又不明修行之由，于身未能有益。道在用心真而又正，修行契合于道，其应如神也。《正一箓》流传总二十四阶，今略云一二阶，以明正一之由。正一三五，百五十将军，箓有两阶，每一阶分为七十五将军。上阶云上仙，下阶云上灵，是人身中二仪正神也。正一三五，混沌元命，真人箓正一法中王也。正则不邪，一则不二，制伏邪伪，悉归正道。混沌者，我初生亦如天地混沌之初也；元命者，有身之元命也。知道修其元命，可为真人也。此元命之理稍长，事难具载，临坛受度，师合明示弟子，令识元命之由矣。万法悉有内外及两存，外以天中指事者，正一盟威，处乎星汉斗宫之中；若内以指事者，以身中三丹田为三气，正神变化，有千二百形影，万二千精光。经云：得三气之所生，能知六数之所因。即阳气化为龙车，阴气化为玉女，腾转无方，轮舞空玄之上。又气之所在，随神所生焉，神在则气盛，神去则气迁。气者，则<br />
　　二十四神之正气，气亦成神，神亦成气。散之为云雾，合之为形影，出为乱，入为真，上结三元，下生万物，静用为我身，动用为我神，故知道成动用悉在我身。修炼之人，阴气日消，阳气日隆，既无阴气，自然上升。吴天师曰：九天之上无阴也；九地之下无阳也。<br />
　　○避忌第四<br />
　　《正一箓》云：弟子遇大风雨时，皆不可朝真醮请，当默坐烧香，为真灵不降，候晴为之。<br />
　　受道之家或遭疾病，唯思愆悔过，不得怨咎神明。可晨夕虔心焚香礼念，陈列章表，乞赎过尤，无不应也。<br />
　　道士行法，为人治病，所受信物，分于寒栖之人，次充功德之用，若私用非道，则治病不验，罪考难解，殃流子孙。<br />
　　凡人诣师受道，入靖启事，弟子皆应三叩头，抟颊再拜，受讫，三日谢恩。若师在远处，入靖室面向师所在方，至心再拜，焚修香火，不得用灶中灰火。<br />
　　天师门下科令云：灶灰火，为伏龙屎，故宜忌耳。<br />
　　经大丧一年，殗期丧四十日，殗限内不得入靖朝真，限满沐浴，然可朝真。犯者考病十日。<br />
　　凡人入靖朝礼，启事言词章表，欲得质而不繁，约而不华，上真圣聪不在繁词。<br />
　　凡欲入靖朝真，具衣褐，执简当心，定神存思，然后闭气入靖。经云：闭口入靖，百神畏惮，功曹使者、龙虎君，各可见与语，谓能精心，久久行之。<br />
　　《登真戒忌》云：未见无功受赏而保安，有罪不罚而永全，兆心自然之感，犹影响之相应。<br />
　　又曰：夫学道者，第一欲得广行阴德，慈向万物，救人危难，度人苦厄，轻财重道，施恩布德，最为上善。遵戒避忌，第一戒贪，第二戒杀，第三戒欲。守此，实学者之坚梯，登真之枢要。苟不依承，是求没溺之渐矣。<br />
　　又云：淫为十败之首。可不慎乎！<br />
　　○殗秽忌第五<br />
　　科曰：忌临尸、产妇、丧家斋醮食。栉沐、饭食、便曲、不欲向北，及不得见三光。妇人月经不得造斋食，近道场，不得见诸畜产、丧车、灵堂等。<br />
　　○解秽汤方第六（出《真诰》）<br />
　　竹叶十两桃白皮四两<br />
　　右以水二斗，煎取一两沸，适寒温，先饮一盏，次澡浴，兼以水摩发，秽自散也。<br />
　　《真诰》曰：既除殗秽，又避湿痹疮。且竹清素而内虚，桃即折邪而避秽，故用此二物，以消形中之滓浊。见尸及丧车，速存火从已心中出往烧之，令火赫然，与尸柩等并为灰烬，便想烈风吹之；又闭目内视，令火自焚，举体洁白，见秽气自灭。忽于街衢道中见诸秽，尤要此法也。<br />
　　凡书符，叩齿三通，三度，称合明。天帝日，闭口、闭气书之。置水碗中，以刀子左搅水三匝，想北斗七星在水中，咒曰：<br />
　　北斗七星之精，降临此水中，百殗之鬼，速去万里，如不去者，斩死！付西方白童子，急急如律令。咒讫，即含水喷洒，<br />
　　秽气都散。当喷之时，存正一真官，朱衣，头戴箓中九凤之冠，口中含水喷洒，秽亦自解。<br />
　　沐浴洗面，常用此咒，三呵水，即咒曰：<br />
　　四大开明，天地为常，玄水澡秽，辟除不祥。双童守门，七灵安房，云津炼濯，万气混康。内外利贞，保滋黄裳。急急如律令。<br />
　　○旦夕烧香第七<br />
　　每日卯、酉二时烧香，三捻香，三叩齿，若不执简，即拱手微退，冥目视香烟，微祝曰：<br />
　　玉华散景，九炁含烟。香云密罗，上冲九天。侍香金童，传言玉女，上闻帝前，令某长生，世为神仙。所向所启，咸乞如言。毕，叩齿；心礼四拜，亦云真礼四拜。<br />
　　○旦夕卫灵神咒第八<br />
　　每朝及临卧之际，焚香向王长跪，叩齿三十二通，诵卫灵神咒一遍。其咒在别卷。<br />
　　○朝真仪第九<br />
　　每月一日、十五日、三元日（正月十五日、七月十五日、十月十五日）、庚申日、甲子日、本命日、三会日（正月七日、七月七日、十月五日）、八节日（立春、春分、立夏、夏至、立秋、秋分、立冬、冬至），右此日，并须朝礼。若其日遇值戊辰、戊戍、戊寅，即不须朝真，道家忌此日辰。凡入靖朝礼，<br />
　　预先一日不食五辛、酥、乳酪，能常断尤佳。若未能常断，但修行日慎勿食之。可以桃竹汤沐浴。至其日五更，以洁净衣服，执简、香炉、至靖户，叩齿三通，微祝曰：<br />
　　四明功曹、通真使者，传言玉女、侍靖玉女，为我通达，道室正神，上元生炁，入臣身中。今日朝真，愿为通达，皆使上闻。<br />
　　讫，便开门，先进右足，次进左足，至香案前，置炉案上，执简临目，叩齿三通。存思玉女童在香案左右，即上香。讫，起，执简当心平立，微偻身，发炉咒曰：<br />
　　太上玄元五灵老君，当召功曹使者、左右龙虎使者、捧香使者、三气正神，急上关启三天玄元无上道君，臣今正尔入靖，烧香朝真，愿得九天正真生气，降入臣身中，令臣所启速达，迳御太清紫微君、玄元大道君（几前，毕），再拜长跪。存思太上道君，着九色云霞之帔，戴九德之冠；左玄真人在左，右玄真人在右；龙虎君、玉童玉女并在左右；天师在西位，四面功曹使者，青云之气满堂。所存并坐紫云座，座如云之升。<br />
　　毕，退身再拜，又长跪，叩齿二十四通，启曰：<br />
　　正一盟威，弟子某稽首，归身、归神、归命。太清玄元，无上三天，无极大道太上老君、太上丈人天帝君、天帝丈人九老仙都君、九气丈人，百千万重道炁，千二百官君，太清玉陛下，臣某幸资宿庆，得奉道真，窃不自揆，辄希长生，誓将克巳立功，改过修德，伏乞原赦臣，积生已来，至于今日所犯元恶重罪，咸赐荡除，许臣自新，补复前咎。令九祖父母幽魂苦爽皆拔九幽，上升天衢；令臣修道，允合至诚；请削臣死籍，注上玄箓，阖门之内共保元吉。生成之惠，实在于此。臣某叩头，谨启再拜。<br />
　　又长跪曰：臣某蒙师资受道，荷佩法箓。虽未明真理，志<br />
　　愿神仙，长生度世，自顷已来，轗轲病疾，注连沈滞，即日上请虚素天精君一人、赤衣兵士十万人，在天柱宫以制鬼灭祸，遏却六天之气，令臣某百病除愈，仰荷大道生育之恩，某稽首再拜叩头。<br />
　　又长跪曰：“臣某自顷已来，轗轲不宁，梦想不真，魂魄不守，上请收神上明君一人、官将一百二十人，主为臣某治之，令臣心安神定，与道合同，再拜。<br />
　　又长跪曰：臣某身常有疾，病四大昏沉，有疾言之，虑恐一旦沉没泉壤，上请天官阳秩君一人、官将百二十人、左右吏兵一百二十人，为某治之，开生门，益寿命。当请南上君一人、官将一百二十人，在仓廪宫为臣某延年，长生不死。仰荷大道生成之恩，臣某诚惶诚恐，稽首再拜。<br />
　　又长跪曰：“臣某自居止此已来，梦想不安，及有凶强故气之鬼不忌太上道法，每来逼近身中，若不早请天官将吏消除，日月深远，恐为灾祸。臣今谨上请召仙君一人、官将一百二十人，乞制灭凶危故气之鬼，使真气降流，室宇清净，妖邪斥却，耳目聪明。仰荷大道罔极之恩，臣某诚惶诚恐，稽道再拜（便于彼处地上，伏地以简叩头，抟颊讫，起立）。复垆咒曰：<br />
　　香官使者、左右龙虎君、捧香使者、三气正神，当令朝真之所，自然生金液丹碧芝英，百灵众真，交会在此，香火案前，令臣修道，克合至真，阖门受福，天下蒙恩。仙童玉女，侍卫香烟，传臣所奏，径至帝前。再拜便出，勿回顾。入靖预约家人，勿令嚣喧，毕须寂然。<br />
　　已上五等朝仪，及魏夫人传嵩岳吴天师，亦常用此仪也。<br />
　　○入靖法第十<br />
　　《真诰》云，上清真人冯延寿诀曰：凡人入靖烧香，皆当对席心拜，叩齿阴祝，随意所陈，唯使精专，必获灵感。正心平气，故使人陈启通达上闻也。烧香时勿反顾，顾则忤真，致邪外应。又清虚真人曰：每入靖，当以水漱口，洗秽气；出靖漱口，以闭三宫故气。出靖户之时，亦不得反顾，顾则忤真，克致不诚。入靖户不得与外人言语，及不得脚蹋门限，敕禁至重。<br />
　　○烧香法第十一<br />
　　太上教曰：夫烧香，不得以口啮香，灵禁至重。《登真隐诀》曰：夫朝奏之时，先烈火丰香，使一举便到了，不宜绵绵翳翳。<br />
　　○存思诀第十二<br />
　　天师烧香仪曰：入靖烧香，常存左青龙、右白虎、前朱雀、后玄武。陆先生思神诀曰：常存垆左金童、右玉女侍香烟也。李氏仪曰：存香火中有五色烟也。玄都入治律曰：呈章朝真，存五方气，及功曹使者、吏兵、左右分位森然，如相临对，侍左右前后。天师墨教篇曰：入靖烧香，皆目想仿佛若见形仪，不可以空静寥然，无音响趋拜而退也。<br />
　　○叩齿诀第十三<br />
　　《九真高上宝书神明经》曰：叩齿之法，左相叩，名曰打天钟；右相叩，名曰捶天磬；中央上下相叩，名曰鸣天鼓。若<br />
　　卒遇凶恶不祥，当打天钟三十六遍；若经凶恶辟邪威神大咒，当捶天磬三十六遍，若存思念道，致真招灵，当鸣天鼓。当以正中四齿相叩，闭口缓颊，使声虚而深响也。<br />
　　○临目诀第十四<br />
　　临目，目欲闭而不闭，欲开而不开，令幽显相关，存注审谛。今人入靖及呈章，可依此法。<br />
　　○稽首诀第十五<br />
　　《登真隐诀》曰：稽首者，先一拜额至地，乃再拜。按先一拜而世相承不见，至于再拜犹不肯全，何况能先别一拜以行稽首？今或因坐仍额至地，稽首首至地，如因坐地，非稽首也。<br />
　　○再拜诀第十六<br />
　　夫再拜者，两拜是也，别起更坐，勿因拜便坐也。拜、坐，止一拜全，非再拜也。<br />
　　○诚惶诚恐诀第十七<br />
　　夫诚惶诚恐者，即握简低身，戢地两过，捧简长跪当心，少时复下戢地又两过止。若言顿首者，便以头顿也。陶隐居曰：道虽心存，亦须形恭，口宣词列，进退足蹈。并使应机赴会，动静得宜，内以冲神，外以协礼。<br />
　　已上出《登真隐诀》<br />
　　○明二人同奉第十八<br />
　　太玄都云：高人俗士，居家或有妻室，志有希道之心，心游道德之乡者，宜夫妻同修。若不同修，皆相贼害，以一人不知，故见一人修行，心有相阻，遂成相贼。可同奉朝修，入靖之日，男官立左，女官立右，一人启奏，二人虔心，同时再拜。女人至朝真日身有秽，亦宜止之，但有同奉心，即可合于玄感耳。<br />
　　○本命日第十九<br />
　　夫本命日，可转度人，经一两过，即魂神澄正，万气长存，不经苦恼，身有光明，三界侍卫，五帝司迎，功满德就，名书上清。本命日早朝，焚香向本命位，叩齿三通，心存再拜，而微祝曰：太一镇生，三气合真，室胎上景，母玄父元，生我五藏，摄我精神，下灌玉液，上朝泥丸。夕练七魄，朝和三魂，右命玉华，左啸金晨。令我神仙，役灵使神，常保利贞，飞行十天。毕，叩齿三通，咽液三过，心礼四拜，此名太上祝生隐朝胎元之道。常能行之，令人魂魄保守，长生神仙。此法不用入靖室，可坐所，但少静无人即为之（出《真诰》第三）。<br />
　　○入室对席第二十<br />
　　凡人入室焚香，皆当对席心礼，叩齿阴祝，适意所陈。唯使专精，必获灵感。<br />
　　○制三尸日第二十一<br />
　　凡甲寅、庚申之日，是三尸鬼竞乱精神之日也，不可与夫妻同室，寝食可慎之。甲寅日可割指甲，甲午日可割脚甲，此日三尸游处，故以割除，以制尸魄也。<br />
　　○常存识己形第二十二<br />
　　凡人常存识已之形，极使仿佛对我前，存我面上常有日月，洞照一形。使日在左，月在右，去面九寸。日，紫色，光芒赤光九芒也；月，黄色，光芒白光十芒也。存了，叩齿三通，微祝曰：<br />
　　元胎上真，双景二玄。右抱七魄，左拘三魂。令我神明，与形常存。毕，叩齿三通，咽液七过，名为帝君录形拘魂制魄之道。《黄庭经》云：摄魂还魄，永无倾也。<br />

                    <br>
                        　　《真诰》曰：夫得道者，常恨不早闻道；失道者，常恨不早精勤。何谓精耶？专笃其事。何谓勤耶？恭缮其业。既加之以检，慎守之以取感者，则去真近矣。尔其营之勿怠也。<br />
　　《真诰》曰：性躁暴者，一身之贼病；心闲逸者，求道之坚梯也。遂之者，真去；改之者，道来。每事触类，当柔迟而尽精洁之理。如此，几乎道近也。<br />
　　紫阳真人言，沐浴不数，魄之性也。违魄反是，炼真浊秽，尸魄自去也。<br />
　　○寝卧时祝第二十三<br />
　　凡人卧床，常令高则地气不及，鬼吹不干，鬼气侵人，常因地气而逆上耳。人卧室宇，当令洁盛，洁盛则受灵气，不盛则受故气。故气之乱人室宇者，所为不成，所依不立。一身亦<br />
　　尔，当数沐浴洁净。<br />
　　《真诰》云：世人有知酆都六天宫名者，则百鬼不敢害，欲卧时，常先向北祝之三遍，微其音也。祝曰：<br />
　　吾是太上弟子，下统六天。六天之宫，是吾所部，不但所部，乃太上之所主。吾知六天门名，是故长生。敢有犯者，太上斩汝形。<br />
　　第一宫，名纣绝阴天宫，以次东行；<br />
　　第二宫，名泰杀谅事宗天宫；<br />
　　第三宫，名明辰耐犯武城天宫；<br />
　　第四宫，名恬照罪炁天宫；<br />
　　第五宫，名宗灵七非天宫；<br />
　　第六宫，名敢司连宛屡天宫。<br />
　　毕，叩齿六下仍卧，辟诸鬼邪之气。如此凡三过也。此法亦出酆都记。<br />
　　北帝祝法：北帝神祝之法，若非制鬼神，常持者，可微微而诵，自然除秽恶、灭三尸、消故气，鬼魅邪精永不敢近。久久持之，北帝每差天丁待卫。若制伏用事，乃可高声诵，持法面北，叩齿三十六通，存五神，诵持四言一叩齿。祝曰：<br />
　　天蓬天蓬，九元杀童，五丁都司，高刁北公，七政八灵，太上浩凶。长颅巨兽，手把帝锺。素枭二神，严驾夔龙，威剑神王，斩邪灭踪。紫气乘天，丹霞赫冲，吞魔食鬼，横身饮风，苍舌绿齿，四目老翁。天丁力士，威南御凶，天驺激戾，威北衔锋。三十万兵，卫我九重，辟尸千里，去却不祥，敢有小鬼，欲来见状，天大斧，斩鬼五形。炎帝烈血，北斗然骨，四明破骸，天猷灭类，神刀一下，万鬼自溃。急急如太上帝君律令。毕。皆四言一叩齿，以为节也。若冥夜、白日得祝，为常祝也。鬼有三被此祝者，眼睛盲烂而身灭矣。此上神祝，皆斩鬼之司<br />
　　名，北帝秘其道。若世人得此法，常能行之，乃不死之道也。男女大小皆得行之，此所谓北帝神咒杀鬼之法。鬼常畏闻，困病行之，立愈。叩齿，当临目，存见五脏，五脏具五神，自然在身。酆都中秘此咒法，令密耳不可泄非其人也。此咒出上清部，《登真隐诀》、《真诰》中并有，正一部中及《法事要诀》，皆有其文，《道教灵验记》亦录，上古及近世修持有效者甚多，略而言之。<br />
　　○服日月光芒第二十四<br />
　　服日月光芒：大方诸宫，青童君常治处，其上人皆天仙高真、太极公卿、司命在所也。有服日月光芒法，虽以得道为真，犹故服之。凡存心中有日象，大如钱，在心中，赤色，有光芒从心中上出喉，至齿间即不出，却回还胃中，如此良久，临目，存见心中、胃中分明，乃吐气，讫，咽液三十九过止。一日三为之，日出时，食时，日中时。行之一年，除疾；五年，身有光彩；十八年，得道。日中行无影，辟百邪千灾之气。常存日在心；月在泥丸中。昼服日，夜服月。<br />
　　服月法：存月十芒，白色，从脑中下入喉，芒亦至齿而咽入胃。一云：常存月，一日至十五日已前服，十五日已后不服，月减光芒，损天炁，故言止也。又此方诸真人法，出《大智慧经中篇》。常能用之，保见太平。南极夫人所告，行此日在心、月在泥丸之道，谓省易得旨，须勤行，无令废绝也，除身中三尸、百疾千恶，乃炼魂制魄之道也。日月常照形，即鬼无藏形。青童君云：故常行之，吾即其人也。今告子，子脱可密示有心者耳。行此道亦不妨行宝书，所以服日月法兼行有益也。仙人一日一夕，行千事不觉劳倦，勤道之至，生不可失（出《<br />
　　真诰》第三）。<br />
　　右出西城王君告<br />
　　○孟先生诀第二十五<br />
　　山世远受孟先生法：暮卧，先读《黄庭内景经》一过乃眠，使人魂魄自然制炼。常行此法，二十八年亦仙矣，是合万遍，夕得三四过乃佳。北岳蒋夫人云：读此经年限未满，亦且使人无病，是不死之道也。<br />
　　已上出《真诰》第三。<br />
　　○恶梦吉梦祝第二十六<br />
　　太素真人，教始学者辟恶梦法。若数遇恶梦者，一曰魄妖；二曰心试；三曰尸贼。此乃厌消之方也。若梦觉，以左手捻人中二七过，叩齿二七通，微祝曰：<br />
　　太洞真玄，长练三魂。第一魂速守七魄；第二魂速守泥丸；第三魂受心节度，速启太素三元君。向遇不祥之梦，是七魄游尸来协邪源，急召桃康、护命上告帝君，五老九真，各守体门，黄阙神师，紫户将军，把钺握铃，消灭恶精。返凶成吉，生死无缘。毕，若又卧，必获吉应，而造为恶梦之气，则受闭于三关之下也。三年之后，唯神感应乃有梦者，皆有将来之明审也，无复恶梦不祥之想。若夜有善梦，吉应如梦，而心中自以为佳，则吉感也。卧觉当摩目二七过而祝曰：<br />
　　太上高精，三帝丹灵。绛宫明彻，吉感告情。三元柔魄，天皇受经。所向谐合，飞仙上清。常与玉真，俱会紫庭。<br />
　　已上出太丹隐书。<br />
　　山源者，是鼻下人中之左侧，在鼻下尖谷中也。暮常咽液三九过，急以左手第二、第三指按三九下。常为之，令人致灵彻视，杜遏万邪之道也。旦亦宜为之，按了，密咒曰：<br />
　　开通天庭，使我长生。彻视万里，魂魄返婴。灭鬼却魔，来致千灵。上升太上，与日合并。得补真人，列象玄名。<br />
　　○明耳目诀第二十七<br />
　　《真诰》曰：求道要先令目明耳聪，为事主也。且耳，目是寻真之梯级，综灵之门户，得失系之而立，存亡须之而辩也。今抄经相示可施用之道。日常以手按两眉后小穴中三九过，又以手心及指摩两目颧上，以手旋耳行三十过，唯令数，无时节也。毕，辄以手逆乘额三九过，从眉中始，乃以入发际中，乃须咽液，多少无数，如此常行，耳目清明，二年可夜书。眉后小穴，为上元六合之府，化生眼晖，和莹精光，长映彻瞳，保炼目神，是真人坐起之上道也。<br />
　　○青牛道士存日月诀第二十八<br />
　　青牛道士口诀：暮卧存日在额上，月在脐下，上辟千鬼万邪，致玉童玉女来降，万祸伏走，甚秘验。此即封君达也。沈羲曰：服神药，勿向北方；大忌亥子日；不得唾，损精失气，减折年命也。<br />
　　○栾巴口诀第二十九<br />
　　栾巴口诀：行经山野，及诸灵庙恶神之门，存口中有真人，<br />
　　字赤灵丈人，侍以玉女二人，一女名华正，一女名摄精，丈人着赤罗袍，玉女二人上下黄衣。所存毕，乃叱咤曰：<br />
　　庙中鬼神，速来使百邪诣赤灵丈人，受斩死，众邪却走千里。此是三天前驱使者赤灵丈人捕鬼之法也。<br />
　　○服食忌第三十<br />
　　女仙，程伟妻曰：服食灵药，勿食血物，使三尸不得去，乾肉可耳。《凤纲诀》曰：道士有疾，内视心，使生火以烧身及疾处。存之要精，如彷佛疾即愈。凡痛处加其火，必验也。<br />
　　卷四十六秘要诀法部二<br />
　　◎修真旨要<br />
　　○黄素内法第一<br />
　　凡精诚密向，耽味玄真，清斋苦志，感慕神仙，忽自遇此三品之经，而不师受者，其人皆玄会宿感，列籍帝乡，真人密授应得此经，其人异挺以标世功，依《太上黄素四十四方》，听得隐盟玄誓神科也。当以甲子之日，清斋入室，夜半生气之时，眠坐任意，临目仿佛，叩齿二十四通，心拜四方。毕而微祝曰：<br />
　　太上九灵，三素元精，仙都大神，四极三清。昔奉法化，遇会上经。玄师冥远，靡览真形。乞山隐盟，誓以神明，玉童侍卫，玉华扶生。八愿九合，妙慧通灵，愿神愿仙，飞行上清。祝毕，又叩齿二十四通，咽液十过，心拜经前，因此而寝。亦可起坐诵经，必有吉感。常能行之，三年之中，得为经师，成其真人大夫之任矣。此是黄素内法，不烦复经营师及歃血之盟也。真人虽已受经，亦常行之。<br />
　　○八朝三元内礼隐法第二<br />
　　凡为道士，受三真品经雌一、洞玄、隐玄羽章者，当勤慕上契，感会神明，精心斋净，专道固生，孜孜不替，味景玄清。若此人者，必获上仙。依《太上黄素四十四方》，得行八朝三元内礼隐法，当以甲寅、丙寅、戊申、庚申、丁巳、己巳、癸亥、乙亥之日，平旦入室，烧香左右，临目仿佛，叩齿二十四通，心拜四方。微祝曰：<br />
　　太上太灵，三素元精，谨以吉日，内朝真经。神童玉女，散香虚庭，使我神仙，天地相倾。祝毕，疾闭两目，使内外冥合，不相闻见。又叩齿三七通，燕咽三过，开目，都毕也，此名为八朝三元内礼隐法。常能行之，令人通灵彻视，精应三元真会，妙感陟降太玄。侍经玉女，奏子求生，神仙不死，天地相倾。诸未受经者，行之三年，得为经师，灵瑞吉祥。<br />
　　○内除罪籍第三<br />
　　凡修受《大洞真经》雌一奇文者，皆当别寝一室，不交人物，常置经于朹格洁净之处，旦夕烧香礼拜，陈愿人间，内除罪籍。常以月三日、七日、二十一日，侍经玉女乃奏人罪过于三元与太一帝君，共详子之云为，是其日也，当入室烧香，叩齿三七通，冥目，微祝曰：<br />
　　太上神方，《大洞真经》，昔以有幸，遭遇神明，启荫七图，受会三清。若有阴罪，帝君散灵，二象开明，上帝合形，令我飞仙，神真长生。祝毕，又叩齿二七通，心拜四方，开目，都毕。常当行之者，则三元密感，帝君赦过，诸有奏子之罪者，皆不见用也。<br />
　　○三元隐谢解秽内法第四<br />
　　凡道士存思上法，及修学太一之事，皆禁见死尸血秽之物。若兆见之者，得听三元隐谢解秽内法，当以朱砂一铢散内水中，因以洗目、漱口，并洗手足。毕，入室正寝，交手心上，叩齿二七通，心拜四方，乃微祝曰：<br />
　　三元上道，太一护形，司命公子，五神黄宁，血尸散灭，凶秽沈零，七液灌注，五藏华生，令我神仙，长亨利贞。祝毕，因疾闭两目，并气自持，使内外冥合，不相闻见。良久，觉身中小热为候。竟又叩齿七下，咽液三过。都毕，诵此三元隐谢解秽之内法也。<br />
　　○大帝开结经法第五<br />
　　凡道士修受上法，欲有所看省，诵读经文发箧之时，皆当烧香左右，心拜经前，叩齿三通，乃微祝曰：<br />
　　玉帝上法，上闻三清，吉日斋戒，敢开神经，万试隐伏，所向皆成。玉童侍卫，玉华散馨，上告三元，与我长生。祝毕，开经，然后乃得诵读之。此名为大帝开经之法。令玉女、玉童、侍守烧香，启降神灵，上闻九天。<br />
　　○祝太一帝君法第六<br />
　　凡道士受学《洞经》，修行太一之事，不得宣泄太一帝君之名字，以语于不同志之人。泄则犯太玄阴考，兆三犯之者，则五神废宅，不得复为仙矣。过三以往，死为下鬼，已无仙冀。<br />
　　凡道士受经以后，常晨夕存祝太一帝君之名字，先叩齿三通，微祝曰：<br />
　　凌梵履昌，七灵丈人，太一务猷，五神黄宁，上升九天，<br />
　　与帝共并。乞愿飞仙，七祖胎婴，解愆释罪，上登玉清。毕，又啄齿七通，咽液三过，此为存神释罪，请帝求仙也。行之七年，则神明感会，帝君喜欢，玄母注生，五神常存，七祖罪释，受胎南仙，长生不死，白日升晨。<br />
　　○慎忌法第七<br />
　　凡修太一之事，及行上法，存神之道，慎不可见尸及血秽之物，见一死尸，则一年不得行事，又却倾一年之功。然此帝一之科，常却罚于既往，又进塞于将来。苦一年三见尸者，则罚功断事各三年也；若遇见二十四尸者，皆不得复修太一求仙也。<br />
　　○帝君捕神祝第八<br />
　　凡道士独宿山林，而多为山精恶鬼所犯试者，当叩齿二七通，闭气咒曰：<br />
　　吾昨被帝君召，摄领真元，令我封掌此五岳，摧割酆山山精。万灵受事，俱会帝前，七神所引，三元司真，若有小妖，即时枭残。山精泽尉，速来奉迎，神师口命，上闻三清。一如大洞之法，不得稽停。咒毕，又叩齿三七通，此为帝君捕神祝伐山精百鬼法。诸山神地祇，房祠正气之神，闻此之咒，皆来执鞭奉迎，神兵侍卫，若与万人同宿矣！”<br />
　　○遏邪大祝第九<br />
　　《大洞真经高上内章遏邪大祝上法》曰：“每当经危险之<br />
　　路、鬼庙之间，意有疑难之处，心有微忌者，乃当返舌内向喉，咽液三过。毕，以左手第二、第三指，捻两鼻孔下人中之本，鼻中鬲孔之内际也三十六过，即手急按，勿举指计数也。鼻中鬲之际，名曰山源，一名鬼井，一名神池，一名邪根，一名魂台也。捻毕，因叩齿七通，毕。又进左手心以掩鼻，于是临目，乃咒曰：<br />
　　朱鸟凌天，神威内张，山源四镇，鬼井逃亡，神池吐气，邪根伏藏，魂台四明，琼房玲琅，玉真巍峨，坐镇明堂，手挥紫霞，头建晨光。执咏《洞经三十九章》，中有辟邪龙虎，截岳斩岗；猛狩奔牛，翾刀吞枪；揭山玃天，神雀毒龙；六头吐火，啖鬼之王；电猪雷父，掣星流横；枭嗑驳灼，逆风横行；天禽罗阵，皆在我傍，吐火万丈，以除不祥，群精启道，封落山乡，千神百灵，并首叩颡，泽尉捧垆，为我烧香，所在所经，万神奉迎。毕，又叩齿三通，乃开目，徐去左手。手按山源，则鬼井闭门；手薄神池，则邪根散发；手临魂台，则真神守阙。于是感激灵根，天兽来卫，千精震伏，莫干我真。此自然之理，忽尔而然也。鼻下山源，是我一身之灵津，真邪之通府。背真者所以生邪气，为真者所以遏万邪，在我运摄之尔，故吉凶兆焉。<br />

                    <br>
                        　　○三天正法祝魔神第十<br />
　　凡道士隐迹山林，精思感灵，或读《洞经》发响之时，多为北帝大魔来试败兆。每至昏夜，当叩齿三十六通。毕，乃咒曰：<br />
　　北帝大魔王，受事帝君前。泉曲之鬼，四明酆山，千妖混形，九首同身。神虎放毒，馘灭雷霆，神公吐咒，所戮无亲。<br />
　　太微有命，摄录山川，鸣铃交掷，流焕九天。风火征伐，神锋十陈，凶试伏灭，万精枭残。妖毒敢起，受闭三关，请依洞法，莫不如言。咒毕，又叩齿三十六通，此名为三天正法咒魔神方。常能行之，则神兵侍卫，山川摄精，千妖受闭，万试不干。<br />
　　○思三台珝恶法第十一<br />
　　上台（虚精）、中台（六淳，又作主停）、下台（曲生）。<br />
　　右三台内讳知者，众恶悉除，诸善备至。凡于静房端坐，思三台覆头；次思两肾气，从胸中出，与三台相连。久久思毕，二七啄齿，二鼻微微内气，闭口满便咽之。咽毕，乃咒曰：节节荣荣，愿乞长生，太玄三台，常覆我形。出入行来，万神携营。步之五年，仙骨自成；步之七年，令药皆精；步之十年，上升天庭。急急如律令。<br />
　　步台日：<br />
　　正月三日，二月二日，五月五日，九月九日，十月二十六日（法在本经）。<br />
　　○帝一烧香祝第十二<br />
　　凡修行洞法，及太一，帝一之事者，常至黄昏时入室烧香，心拜经前，因叩齿二七通，乃微咒曰：<br />
　　太一帝尊，帝一玄经，五云散景，郁彻三清。玉童玉女，烧香侍灵，上愿开陈，与我合形，使我神仙，长亨利贞。咒毕，又叩齿二七通，此名为帝一烧香，开陈上愿，与灵合形之道也。常能尔者，则玉华侍卫，神灵辅真，郁散香云，上彻九天。将来三年，则玉童玉女，都见于子矣。<br />
　　○魂胎受馨祝第十三<br />
　　凡道士入室斋戒之时，临食当以左手持筋，琢枓三过，乃微咒曰：<br />
　　二玄上道，四极清冷，太一帝君，百神黄宁。受粮三宫，灌溉脾灵，上飨太和，餐味五馨。魂胎之命，七液流停，百关通和，五脏华朝。双星合景，飞行上清。食毕，又啄齿三通，此名为魂胎受馨，百神飨粮之道。常能行之，令人神明气和，魂魄安宁，群恶除试，常保利津。<br />
　　○理发祝第十四<br />
　　凡道士理发及沐头，将散发之时，先啄齿七通，乃微咒曰：<br />
　　太帝散华，玄归大神，今日吉日，理发沐尘，辟恶除病，长生神仙。咒毕，乃髻髻竟，叩齿一通，都毕。此名为太帝散华理发内法。令人终年不病，耳目聪明，头脑不痛。理发常向本命，既栉发之始而阴咒曰：<br />
　　太帝散灵，五老返神，泥丸玄华，保精长存。左拘隐月，右引日根，六合清炼，百神受恩。”毕。行之使人头脑不痛。<br />
　　《太极绿华经》曰：理发欲向土地，既栉之始而微咒曰：<br />
　　泥丸玄华，保精长存，左为隐月，右为日根。六合清炼，百神受恩。毕，咽液三过。能行之，使发不落而日生。当数易栉，栉之取多而不使痛。亦可令侍者栉，取多也，于是血脉不滞，发根常坚。<br />
　　○大帝隐祝第十五<br />
　　凡道士入室烧香，有所修愿，皆先啄齿三通，乃微咒曰：<br />
　　玉华散景，九炁含烟，香云密罗，径冲九天。侍香玉女，上闻帝前，令我长生，世为神仙。所向所愿，莫不如言。祝毕，心拜精念，亦适意所陈矣，此名大帝隐祝。散香九天，降灵寝室，愿会神仙也。<br />
　　○珝恶梦咒第十六<br />
　　若人梦寤不真，魄协百气以校其心，欲伺我神之间伏也。每遇恶梦，但北向启：<br />
　　太上大道君，具言其状，不过四五，则自消绝也。青童君口诀曰：夜遇恶梦非好，觉当即返枕而咒曰：<br />
　　太灵玉女，侍真卫魂，六宫金童，来守生门，化恶返善，上书三元，使我长生，乘景驾云。毕，咽液七过，叩齿七通而更卧，如此四五，亦自都绝也。此咒亦返恶梦而更吉祥也。<br />
　　○挥神内咒第十七<br />
　　凡道士行来独宿山林庙座之间，或有魔精、恶鬼之地，当先啄齿三十六通，闭气微咒曰：<br />
　　太帝阳元，四罗幽关，千妖万毒，敢当吾前，巨兽重吻，刳腹屠肝，神公使者，守卫营蕃。黄衣帅兵，斩伐妖魂，馘灭千魔，摧落凶奸。绝种灭类，取令枭残，玉帝上命，清荡三元。咒毕，又叩齿三十六通，此名为太帝挥神内咒塞灭万魔之法。常能诵之，则神兵见卫，万鬼受事，千妖死伏。<br />
　　○太帝寝神灭鬼除凶咒第十八<br />
　　凡道士临眠解衣之时，先啄齿三通，立而咒曰：<br />
　　受命太帝，上升九宫，百神安位，列侍神公。魂魄和炼，五藏华丰，百醴玄注，七液虚充。火铃交焕，灭鬼除凶，上愿神仙，常生无穷。咒毕，又叩齿三通，脱衣而卧，此名为太帝寝神灭鬼除凶之法。令人精明不病，魂魄常存，数有吉感。<br />
　　○又灭鬼除恶咒第十九<br />
　　本命之日，及有心震之地，闭关精思，叩齿三通，安气呼吸，正身北向，而心存微祝曰：<br />
　　罗勒那朝，方奈阏炼，班目勃队，惮汉巨蛇，赫察白鼠，丹利大魔，真馥广敷，虚灵峙霄。总揽吉凶，发洞畅幽，舞眄众品，领括繁条，百方千涂，莫不豁寥，天地齐度，孰云能雕。<br />
　　○澡秽除凶七房祝法第二十<br />
　　凡道士沐身，及洗手之时，先临水，啄齿三通，乃微祝曰：<br />
　　四大开朗，天地为常。玄水澡秽，辟除不祥。双皇守门，七灵安房。云津炼灌，万气混康。内外利贞，保兹黄裳。咒毕，又叩齿三通，乃洗沐手面，此名为澡秽除凶七房咒法。常能行之者，使人神明血净，解诸凶炁。<br />
　　○除六天隐咒第二十一<br />
　　凡道士夜行之时，及有所畏恐震之地，叩齿二七通，乃咒曰：<br />
　　吾是小有真王，三天师君，昔受太上神方，杀邪之文。夜行游尸，七恶妖魂，九鬼共贼，千魔成群。赫柏图兵，巨兽罗千，挥割万妖，当我者残。龙烽七烛，逐邪无闲，玉帝神咒，挥剑东西，灭凶除邪，万鬼即悬，三天正法，皆如我言。咒毕，又叩齿二七通，此名为三天正法除六天之隐咒也。鬼有被此咒者，皆目盲脚残，自然死灭矣。凡行来有恐之处，但按如此，不必须夜行事也。常能诵之，则万魔伏试，千妖灭形。<br />
　　○太帝制魂伐尸神咒第二十二<br />
　　凡道士祝灭三尸之法，常以月晦、朔之日，及甲寅、庚寅、庚申之日，兆身中七魄游尸、诸血尸之鬼，上天白人罪过，自还中伤于身，或游走他乡，召呼外鬼，协进为妖贼，是以恶梦交于寝魂，疴眚缠于神室。人所以恶梦疾病者，皆七魄游尸之所为也。至其日，常当沐浴净服，烧香入室，精思勤恳，不营他事，以夜半生炁时，或黄昏时，正寝东首，按手心上，先叩齿三七通，乃微咒曰：<br />
　　七灵八神，八愿四陈，上告灵命，中皇双真，录魂炼魄，塞灭邪精，血鬼游尸，秽滞长泯，利我生关，闭我死门。若有真命，听对帝前，使我长生，劫龄常存，太帝之法，敢告三元。毕，又叩齿三七通，咽液十过，都毕。此名为太帝制魂伐尸神咒之法也。血尸七恶，被此咒者，皆得灭于死尸之下。魂明魄柔，受化于三宫之中，辟恶除病，令人神明不死。常能诵之，则终身不被魇昧。凡存念上道咒，除三尸之时，常当采取白芷草根及青木香，合以东流水，煮取其汁，以沐浴于身，辟诸血尸恶气，亦常可和香烧之，以致神明。若无青木香香，亦可单用白芷。凡庚申、甲寅之日，是血鬼游尸直合之日也。天炁交<br />
　　合，七魄竞乱，淫秽混真，邪津流焕，明法动精，七神飚散。每至其日，当清斋别处，不杂他席，慎不可与夫妻相见，及同床而寝，又不可争竞财色，所行非道之方也。每当烧香感炁修行之时，消咒之法，亦可诵经混神。若思洞房帝一之事，唯使精真以为意也。<br />
　　○太帝辟梦神咒第二十三<br />
　　凡道士忽得不祥之梦，或梦与人斗争，或相收录者，此亦七魄游尸所为也，或导将外鬼来入本宅；或三魂散翳，五神战勃；或被束缚不得来还。故使恶梦非祥，将有祸败之渐也。卧觉之时，即正寝上向，接手心上，叩齿三七通。毕，微咒曰：<br />
　　九天上帝，四门八灵，七房二玄，三素元精，太一桃康，上诣三清，速告帝君，摄命黄宁，速召七魄，校实神庭。若有不祥，七尸鬼兵。从呼双真，流烛炼形，太微大神，斩伐邪精，三魂和柔，血尸沈零，神归绝宅，触向利贞，使我神仙，长保劫龄。咒毕，又啄齿二七通，咽液十过。此名为太帝神咒辟梦除凶之法。能行之者，则三魂和炼，七魄受制，神明气正，尸秽散灭，而向所咒之鬼，即已受考于地狱矣。经三咒之后，自非灵感吉应，不复梦于非常也。<br />
　　○三元八节朝隐祝第二十四<br />
　　凡道士礼愿神明，精思上法，行诸隐咒之时，皆当烧香，心拜密咒而已，勿使得耳闻之也。若欲咒伐六天灭诸凶鬼者，乃可小发声耳，亦不得绝大高响，使傍人闻解之也。若读诵之时，乃任意耳。凡八节之日，皆三天仙灵，朝宴礼会之日也。<br />
　　兆修行礼愿，朝礼之时，皆当斋用此日。至于朔、望朝礼，非上法也。凡是其日，欲行礼愿陈祝之时，当先叩齿七通，心拜四方，乃微祝曰：<br />
　　上清玉帝，三素元君，太上高灵，仙都大神，今日吉日，八愿开陈。上愿飞霄，长生神仙；中愿天地，合景风云；下愿五藏，与我长存；次愿七祖，释罪脱愆；又愿帝君，斫伐胞根；六愿世世，智慧开全；七愿灭鬼，馘斩六天；八愿降灵，彻听东西。上愿一合，莫不如言，愿神愿仙，上朝三元。祝毕，又拜如初，亦适意所陈，求解脱七祖之愆，及首已之罪状，一续于行事之后也。此名为三元八节朝隐祝上愿神仙之要法也。行之三年，七祖父母及已之罪都解释矣。然后，玉华降卫，感会神明，八愿开陈，必获灵仙之要契。<br />
　　○杂法第二十五<br />
　　凡行来畏恐，常鸣天锺，于左齿三十六通。先闭气，左嘘之，叱叱五通。常行之，辟精邪恶物、不祥之气。常夜寝临欲眠时，以手抚心，叩齿三通，闭目，微咒曰：<br />
　　太灵九宫，太一守房，百神参位，魂魄和同，长生不死，塞灭邪凶。咒毕而寝。此名为九宫隐咒寝魂之法。常能行之，使人魂魄安宁，常保吉祥。<br />
　　凡传授上法之时，有经之师，当先求感应，然后传之。乃入室烧香，密愿神明，即心拜经前，微咒曰：<br />
　　太上元君，仙都大神，今日吉日，八愿开陈，欲传某上法，敢告灵元，未知可否？须应乃宣。祝毕便寝，必获灵应。子自知其善否之心，审可授之方也。<br />
　　凡经师授经之法，先心拜四方，以感神明为宗师之主，馀<br />
　　乃执经起立，仰天而祝告，誓神灵以为玄科之约。当说受经者之姓名，并启天神，陈受经之品目为之科条，名策告誓，合丽文传，讳而陈之。祝毕，弟子再拜跪，受毕，又再拜。此真人告神之盟内法，不必尽存割血为敢漏之约也。<br />
　　凡经师传授之时，皆当依如上法，清斋别处，不交人事，先启告神明，求请密感，即乃传之。若真应横错，所感非祥者，此皆天灵显报不使传也。若弟子不顺神明，违而传之，依黄素之科，受子冥考，七祖魂魄，长闭地狱，身亦将亡，仙安所冀？<br />
　　凡存修太一之事，欲有所礼愿，不可叩头。叩头者，则倾九天，动千真，神官回覆，泥丸倒悬，天帝号于上府，太一泣于中田。数如此者，则存念无益，三真弃宫，七神漂散，玄宅纳凶，是为太上五神之至忌也。故古之真人，但心存叩头，运精感而行事，不因颊颡以祈灵也。<br />
　　凡修行太一之事，真人道士，不得有所礼拜，亦帝君五神之所忌也。若有所精思，行礼愿之时，但心拜而已，不形屈也。自不修受上法者，不得同于外学之夫矣。<br />
　　凡道士登斋入室，忽有灵感妙应，当有吉祥之梦，皆道之欲成，兆当勤修苦志，感慕上会，如是不替，则真灵玉女将憩子之寝矣。卧觉之时，当正身上向，叩齿三七通，闭目，微咒曰：<br />
　　上一赤子，丹皇运珠，太一帝尊，凝天伯无，七灵上感，五神归游，灵童玉女，豁落双符。七星同升，上登晨丘。咒毕，又叩齿三七通，咽液三过，开目，都毕。此名为太一留神感会仙贤之咒也。如此者三年，则九天诸神，及太玄玉女将降卫于兆身。<br />
　　凡道士入室斋戒，有存修而数有不祥之物，及奇怪血光，<br />
　　诸鬼精恶气，来恐试人者，兆当行北帝咒鬼杀邪神方。先叩齿三十六通，乃咒之曰：<br />
　　二象回倾，玄一之旌，七灵护命，上诣三清。双皇驱除，赫柏罗兵；三十万人，侍卫神营；巨兽百丈，吐威摄精；挥剑逐邪，馘落魔灵；神伯所咒，千妖灭形。咒毕，又叩齿三十六通，此名为北帝咒鬼杀邪神方。诸神灵、正气，闻此之咒，皆来奉卫于子，而向不祥之气，得即死灭矣。<br />
　　卷四十七秘要诀法部三<br />
　　◎安魂魄咒（出《北帝经》）<br />
　　纣绝标帝晨，谅事构重阿，炎如霄中烟，趯若景耀华。武城带神锋，恬照吞青阿，阊阖临丹井，云门郁嵯峨。七非通奇盖，连宛亦敷魔，六天横北道，此是鬼神家。急急如律令。<br />
　　◎着衣咒<br />
　　旦起，叩齿，着衣咒曰：<br />
　　左青童玄灵，右青童玉英，冠带我身，辅佑我形，百邪奔散，鬼贼摧精，敢有犯我，天地灭形。急急如律令。<br />
　　◎栉发咒<br />
　　凡欲栉发先叩齿三通咒曰：<br />
　　上清朱雀，不得动作，勿离吾身，勿受邪恶。六丁七星，邪魔分形，敢有当我，北帝不停。急急如律令。毕，闭目，存想发神苍华，字太元，如婴儿之形，在己发上。然后解栉之，当令三五百遍为佳，然经中唯须一千五百遍。毕，成髻。两手握固於膝上，闭目，微咒曰：<br />

                    <br>
                        　　泥丸玄华，保精长存，左为隐月，右为日根，六合清练，百神受恩，急急如律令。<br />
　　《三洞奉道科》曰：凡梳头，先洗手、面，然后梳之，皆不得使人见，增寿八百二十。<br />
　　又凡梳头发及爪皆埋之，勿投水火，正尔抛掷。一则敬父母之遗体；二则有鸟曰付鹠，夜入人家取其爪、发，则伤魂。若能勤行，增算六百二十。讫，即入靖或殿堂朝礼，便於寝卧之处焚香左右，叩齿二十四通，存思如图。下床蹑履之际，三称大吉，得所愿微言，言不可使人闻却。当存斗星在头上，斗合於顶，指於前，闲和其心，使虚静恬然。心动，必思立功济物也。<br />
　　将卧之际，焚香东面，长跪，叩齿三十六通。诵卫灵神咒曰：<br />
　　东方九气青天，明星大神，焕照东方，洞映九门，转烛扬光，扫秽除氛。开明童子，备卫我轩，收魔束妖，上对帝君，奉承正道，赤书玉文，九天符命，摄龙驿传，普天安镇，我得飞仙。<br />
　　南方丹天，三气流光，荧星转烛，洞照太阳。上有赤精，开明灵童，总御火兵，备守三宫，斩邪束妖，剪截魔王，北帝所承，风火入冲，流铃交焕，靡有不从。正道流行，我享上功，保天长存，亿劫无终。<br />
　　西方七炁之天，太白流精，光耀金门，洞朗太冥。中有素<br />
　　皇，号曰帝灵，保神安镇，卫我身形，断绝邪源，王道正明，宫殿整肃，三景齐并。道合自然，飞升紫庭，灵宝符命，普惠万生，功加一切，天地咸宁。<br />
　　北方玄天，五气徘徊，辰星焕烂，光耀太微。黑灵尊神，飞玄羽衣，备卫五门，检精捕非，敢有干试，豁落斩摧。玉符所告，神真八威，邪门闭塞，正道明开。映照我身，三光同辉，策空驾浮，举形仙飞。<br />
　　中央黄中理气，总统玄真，镇星吐辉，流焕九天。开光童子，一十二人，元气阳精，焰上朱烟，洞照天下，及得我身，百邪摧落，杀鬼万千。中山神咒，普天使然，五灵安镇，身飞上仙。<br />
　　此咒摄五方、五星真气，入人五脏中。每经恐畏之处，及欲卧时，面向东，正立拱手，叩齿三十六通，诵之一遍。欲卧时，又存斗星，依前横在头。<br />
　　◎洗手面神咒<br />
　　凡道士浴身及洗手、面时，先临水叩齿三通。咒曰：<br />
　　四大开朗，天地为常，玄水澡秽，辟除不祥，双皇守门，七真卫房，灵津灌练，万气混康，内外利贞，保兹黄裳。毕，又叩齿三通，乃洗手、面，浴身。此名澡秽除凶七房咒法。常能行之，目明血净，辟诸凶气。<br />
　　◎耳鸣祝<br />
　　道士闻耳鸣祝（出《大有妙经中卷》）。凡闻耳鸣者，错手掩耳，祝曰：<br />
　　赤子在宫，九真在房，请听神命，示察不祥，太一流光，以灭万凶。以手指捻耳门一七过。毕，当觉面热，即佳候也。若觉头颈间索索寒者，恶气入也。当急卧，临目，存玄丹宫太一真人，以流火之铃，焕而掷之，令恶气即出身外，光亦随之在后，炯炯然以照己身，良久，平复矣。<br />
　　◎审耳鸣吉凶法<br />
　　凡耳中忽闻滩水、雷电、鼓鸣声者，是身中劳损心藏极，不能味真注生，而淫放丧乱，使六府失摄，魂哀魄号，盖将结疾，致死亡之兆矣。是以泥丸流纵，九宫失常，悲忧错乱，鸣鼓乱行，将欲写其居馆，以弃一身也。闻之者，当精念不怠，还专其心；若罪未深者，自听改也。所以耳鸣者，神亡之故也。耳中忽闻金声玉音者，真气入，道欲成也；忽闻弦歌之声者，六丁玉女，来卫子道也。当隐静专修，所行勤至之，心愈弥强也。真人因是，遂有形见之渐也。自非尔师，且勿言於他人也。耳中闻箫角之音，吉贵象至也；闻号呼之声者，凶败之象也；闻恶气者，必有殗秽之事，急更沐浴烧香，扫除寝室，此是帝君戒劝於人也。若闻血气者，及无故见聚血者，兵凶也，急遁人间，急守三元，帝君求救，自藏斋三月，祸方止也。此皆是帝君先告人吉凶，以令惧畏，戒其祸耳。<br />
　　夫见凶恶，当行阴德，营施惠救，为人所不能为，免乎必死之兆也。子勖之勿犯，守常而已。修道得真，天差玉女来护<br />
　　也，於人有记，记即道者，鼻头以玉为记也，其鼻上如黍米一颗，白如玉也。<br />
　　◎未食咒<br />
　　凡道士临於盛馔，皆正心存一，目想一，先饮食，然后兆乃食，食之毕，心微咒曰：<br />
　　百谷入胃，与神合气，填补血液，尸邪亡坠，飞登金阙，长生天地，役使六丁，灵童奉卫，真气来前，邪气远退。<br />
　　◎道士三时食饭咒（出《北帝经》）<br />
　　琼浆玉液，北帝降来，王母亲示，玉童捧杯。五脏受正真之气，双眸朗耀，一顾百神，变作尘埃，敢有当我，太上灭摧。急急如律令。<br />
　　◎斋见不祥之物解法（出《四十四方经》）<br />
　　道士斋，入室有不祥之物者，常行北帝咒，南向，叩齿三十六下。咒曰：<br />
　　二象回倾，玄一之精，七灵护命，上诣三清。双皇驱除，<br />
　　赫奕罗兵；三十万人，侍卫神营；巨兽百万，威摄千精；挥剑逐邪，馘落魔灵，神伯所咒，千妖灭形。毕，又叩齿三十六通。<br />
　　◎行道见死尸法（出《精要经》）<br />
　　《紫书诀》云：凡上学之士，游行忽见死尸、秽物气干身者，兆当行二十四步止，北向，叩齿九通。男尸，思玉童三人，女尸，思玉女七人，来请兆身玉谷之中，皇芝素水以灌死尸之上，斯须存死人尸化成生人，便阴咒曰：<br />
　　已枯复荣，已灭复生，得生上天，更禀太灵，九天之劫，反复胎婴，秽累荡灭，白尸返生。以手拭目二七过，止。如此，秽气即解，死人更受化，后为灵人。兆遇二十四过，行炼咒毕，功满得加，名标上清，二十四年，克升素虚轮，飞行九玄也。<br />
　　◎道士既见死尸上经解殗法（出《四十四方经》）<br />
　　凡道士见死尸、血秽之物，当以朱砂一铢，散内水中，以洗目、漱口、洗手足。毕，入室正寝，交手心上，叩齿二十四通。咒曰：<br />
　　三元上道，太一护形，司命公子，五神黄宁，血尸散灭，秽炁流零，七液缠注，五脏华生，令我神仙，长亨利贞。毕，闭目，逆气。良久，觉热为候。竟，又叩齿二七通，咽液三七过。此三元解秽内法。<br />
　　◎练祝死尸法（出《青要紫书金根众经》）<br />
　　《紫书诀》云：凡修上清之道，兆身父母、伯叔、兄弟於世上死亡，兆身未得绝迹，故在人中身履死殗者，三日当取清水一盆，真朱一两投水中，兆於中庭，南向，临水上，叩齿九通。咒曰：<br />
　　气化成神，尸变入玄，三化五练，升入九天。九天之劫，更度甲身，甲身更化，得为真人。男尸，思玉童三人；女尸，思玉女七人，盆盛水以灌死人，取水自洗手、面，仰天喷噀，又阴咒曰：<br />
　　天气已清，人化已生，得生上天，九变受形，五苦三涂，断落死名，超度穷魂，还向帝庭。如此亡人更受化，生於九天之上，九年得升玉清之宫。其法妙於大洞度七祖之法。玉帝所秘，不传非真，有金名帝图，录字紫文者，得见此文。勿轻施用，妄传於人，七祖父母，长闭鬼官，三途五苦，万劫不原。四极明科，七百年有真者听传。<br />
　　◎修行咒诅诀<br />
　　夫身者神之宅，神者身之器。若不安宅以全道，修身以养神，则精气为物，游魂为变，以成万类，宜常拘咒矣。故须存乎守一神器，研精道心，则众神备矣！邪气去矣！《太上宝神<br />
　　经》曰：每日早起（早起，每至鸡鸣时也）。，平坐，东向王，或春夏东南、秋冬西北，任所宜。先以两手摩拭面目；次将两手第二、第三指，於眼下横手摩三七遍；次将左手中，指从眉逆拓上至发际，三七遍，此名为手朝三元；次将两手二、指三指，各摩眼后靥中，三七遍，此名为真人荣莹府；又将左手第二、第三指，入鼻孔，中摩三七过，名为开山源；又将两手捋耳。毕，叩齿三十六通微祝曰：<br />
　　太上四明，九门发精，耳目玄彻，通真达灵。天中之台，流气调平，骄女云仪，眼瞳英明。华聪晃朗，百度眇清，保和上元，徘徊九成。五脏植根，耳目自生，天台郁素，梁柱不倾。七魄澡炼，三魂安宁，赤子携景，遥与我并。有敢掩我耳目，太上当摧以流铃，万凶消灭，所愿必成，日月守门，心藏五星，真皇所咒，群向敬听。”（此名真人常居之道。故《真诰》曰：子欲夜写书，先当修常居也）。修天真，旦、暮咽液三九过，以手举，急按天真（天真，在眉内角者也）、山源（在鼻下人中入谷里也）、华庭（在两眉下，凹中是也）。各三九过。按而咒曰：<br />
　　开通天庭，使我长生，彻视万里，魂魄返婴，灭鬼却魔，来致千灵，上升太上，与日合并，得补真人，列象玄名。此道令人致灵彻视，杜遏万邪。如此亦可以次按，亦可一时俱按行咒之。<br />
　　◎道士被天魔所试即诵拂魔咒（出《消魔经》）<br />
　　先存思头上圆光如日，左朱凤，右玄武，紫霞之盖，光明<br />
　　身形，仙童玉女，执五色之节，从三界万神，前啸九凤，后鸣八鸾，白帝启道，太极参轩。叩左齿三十六通，叩右齿二十四通，叩天鼓十二通。微咒曰：<br />
　　罗天毒兽，备巨四门，吞流割胆，山丑万群，张喉玃天，猛卫高声。毒龙奋爪，金头横吞，威兵巨万，受符接山。六天不恂，合玉成群。妖魔波洋，秽气纷纷，谣歌空洞，礼帝障云，水鬼贾形，当人生门。神王所告，无幽不闻，上摄六气，下检河源，五岳四渎，善恶速分。万万千千，来对我前，五帝校录，有功者原。凶魔千群，束形帝君，敢不从命，所诛无蠲，屠割刳腹，斩首灭根。北镬渍汤，南陵火焚。金真录气，流铃捕魂，妖爽无遗，极尽形元。身佩天书，宣行正文，涤荡九气，清明三元，玄举天真，上合自然，莫有干试，改动上闻。引气十二咽，止。<br />
　　◎玉帝卫灵咒鬼上法（出《消魔经》）<br />
　　玉帝咒曰：<br />
　　九天有命，上告玉清，促召千真，俱会帝庭，太一下观，双皇翼形，监察万邪，理气摄生。若有不祥，干试神明，清帝之道，整敕神兵，七神秉钺，天锋右征，挥剑前驱，焕掷火铃，檄命甲驺，武卒天丁，风火齐战，伐邪狡精，上威六天，下摄魔灵，既威既摄，万凶灭形，神戈电扫，奸妖无生，仙皇秉节，有命敢停，拒节违令，是诛汝形。各惊各慎，保兹皇宁，九天告命，万神敬听。急急如律令。<br />
　　若夜恐怖，梦想魔鬼试人，干犯真气欲病者，急念此咒，<br />
　　心存至道，求请於帝。乃向北，叩齿三十六通，闭气，密念前咒。咒毕，又叩齿三十六通，咽液十过。於是百恶魔邪伏灭，七神缠绵，太一监摄，万灵卫真。亦可日日诵，卧寝念之，以塞百邪也。<br />
　　◎治急病法<br />
　　凡受三五法，在存识三天真名、三师真名，有急灾困病，三大唤天名，密呼三师名，即灾病皆消。<br />
　　上清微天真名（防中）；<br />
　　中禹馀天真名（元）；<br />
　　下大赤天真名（德丘）。<br />
　　──右三天真名也<br />
　　左无上真名。<br />
　　右玄老真名众；<br />
　　中央太上真名闉。<br />
　　──右三师名<br />
　　◎反舌塞喉法<br />
　　凡守一者，身神常安。若体中不宁，当反舌塞喉，嗽漏醴泉，满口，咽之。讫，又如前，咽液无数，觉宁乃止。止而未宁，重复为之，须臾之间，不宁之疴，即应廓散，自然除也。<br />
　　当时有效，觉体中宽软，都平便以逍遥复常。太极众真、太虚真人，南岳赤君、妙行真人，莫不修此，以成圣真矣。<br />
　　◎金仙内法<br />
　　金仙内法，感降灵舆，常以月五日，夜半子时，存日鸟从兆口入，住在心中，使光照一心，一心之内，与日同光，共相合会，赫赫炯炯，当觉心暖，霞晖映暧。良久有验。乃密祝曰：<br />
　　大明育精，内练丹心，光晖合映，神真来寻。毕，咽液九过，叩齿九通，止。到十五日、二十五日、二十九日，复作如前。一月之中，四度如上，使人开明聪察，百关解通，万神洞彻，面有玉光，体有金泽。行之十五年，太一遣宝车来迎，上登太霄，游宴紫极。行之务欲数，不必一月四辰也。<br />
　　卷四十八秘要诀法部四<br />
　　◎老君明照法叙事（誓法附）<br />
　　老君曰：金水内景，以阴发阳。能为此道，分身散形，以一为万，立成六军，千亿里外，呼吸往还，乘云履水，出入无间，天神地祗，邪鬼老皛，隐蔽之类，皆可见也。审其精思，逆见方来，子能守之，为仙王也。<br />
　　老君曰：欲行明镜，勿入丧家、产乳之中，精澄万虑，沐浴五香，当饮兰桂之液，无食荤辛之物，绝弃腥臊，无近妇人，于密靖之地，幽室之中，不闻车马之声、金鼓之音、鸟兽嚾噪，乃可为之。此道之忌，莫甚于惊，一往不复反，一败不复成也。当其时，心不欲复有所存；耳不欲复有所听，注心正目，彷佛想念，至精不怠，乃可成矣。<br />
　　老君曰：当得明镜九寸，无令面有偏缺、毁渍、疵瑕，务欲清明周正，不失人容色者善。昔我先师，以尺二寸镜，前后左右一焉，名曰四规。行此道者，甚难速成，易得惊败，惊则有大殃，少能成也。又容成皆以一尺镜一枚，正置其前，亦见以神，而不能长生也。商子云：以九寸镜各一枚，侠其左右，名曰日月，亦以延年矣。若欲分身散形，坐在立亡，上升黄庭，长生不死，役使百灵。入水、入火、入金、入石、入木、入土，<br />
　　飞行在意者，当用吾四规之道。若但欲逆知吉凶日月，即用此矣。<br />
　　老君曰：立规之法，皆去己一尺五寸，令与眉齐，各垂紫青线，下有华水，务令平也。昼夜不闭目，以得为效。不可闭目者，恐当闭目之时，神明忽见，而不即见之，或失神以去，或卒开目，见之不渐，致惊惧而败也。<br />

                    <br>
                        　　老君曰：四规之道，必见尊神，非上士至真，勿以此示之。吾道至密，世无其人，宁见道门！<br />
　　老君曰：欲行四规者，皆令去已一尺五寸，高三尺。<br />
　　老君曰：东规当见仙二人，冠丹纚之冠，面貌狭小，耳高，其头身皆生黑毛。见之勿惊。<br />
　　老君曰：西规当见西王母，玉女侍之。<br />
　　老君曰：南规当见中和无极元君，一身十一头，冠自然之冠，衣赤色。<br />
　　老君曰：北规当见天皇君，十三头，衣冠之色，如其时也。<br />
　　老君曰：或见一人，衣黄衣，冠黄冠。白发者，即延寿君也；少者，受命君也。<br />
　　老君曰：或见一人，赤衣赤帻。年少者，禀命君也；老者，司命君也。<br />
　　老君曰：或见二人，羽衣黄色，玄冠，察行君也。<br />
　　老君曰：或见三人，羽衣赤色，青冠，听响君也。<br />
　　老君曰：或见一人，大冠朱衣，执笔札者，司过君也。<br />
　　老君曰：或见一人，黄衣冠，掩面者，增年君也。<br />
　　老君曰：或见二人，赤裳者，视形君也。<br />
　　老君曰：或见玉女，青衣者，名曰惠精玉女。<br />
　　老君曰：或见玉女，黑衣者，名曰太玄玉女。<br />
　　老君曰：或见玉女，赤衣者，名曰赤圭玉女。<br />
　　老君曰：或见玉女，黄衣者，名曰常阳玉女。<br />
　　老君曰：或见童子三人，青衣紫下裳，俱来者，一名常在；一名绝洞；一名五德。<br />
　　老君曰：或见九玉女，衣服五彩，俱来者，一名上；一名虎；一名扶；一名灵阙；一名孔林；一名凭；一名住；一名多；一名元。<br />
　　老君曰：或见一人，目下径三寸，黄衣，青下裳者，同目君也。<br />
　　老君曰：或见婴儿，长二三尺，向人笑者，是九都童子也。<br />
　　老君曰：或见童子，长五六尺，立而笑，其左上有自然盖者，日中童子也；右上有自然盖者，月中童子也。<br />
　　老君曰：或见人头鸟身，五色玄黄者，上上太一君道父也。<br />
　　老君曰：或见九人，皆衣青而白首者，无极太元君也。<br />
　　老君曰：或见一人，长六尺五寸，冠角冠，白衣赤领，或虎文凤章者，姓李，名耳，字伯阳。见之常以平旦。<br />
　　老君曰：或见一人，长六尺七寸，冠重华冠，白衣青禄者，名李舕字伯阳。见之常以日出时。<br />
　　老君曰：或见一人，长六尺九寸，冠重华冠，五色衣者，名李□□，字伯光，见之常以食时。<br />
　　老君曰：或见一人，长七尺二寸，冠辟邪冠，衣罗礻圭，形像龙蛇者，名李石，字孟公。见之常在禺中。<br />
　　老君曰：或见一人，长七尺三寸，冠飞龙冠，衣朱衣者，名李重泉，字子文。见之常以日中。<br />
　　老君曰：或见一人，长七尺五寸，冠三杰冠，朱玉衣者，名李定，字元阳，见之常以日昳。<br />
　　老君曰：或见一人，长八尺，冠皮毛冠，衣黑衣者，名李元，字伯始。见之常以日晡。<br />
　　老君曰：或见一人，长一尺五寸，冠自然冠，衣龙蛇者，名李愿，字元生。见之常以日入。<br />
　　老君曰：或见一人，长九尺五寸，冠自然冠，衣青紫者，名李德，字伯文。见之常以黄昏。<br />
　　老君曰：凡为明镜之道，上士为之七日；中士一旬；下土一月，成矣。<br />
　　老君曰：紫青为里，合之九寸规者，一尺二寸镜也。<br />
　　老君曰：上士为之，先见已形；次见宅中鬼神；次见天神也。<br />
　　老君曰：见神，或见有一身，不能见之多，不过六神、七神来也。但熟视规中物，熟所见，即见神也。亦勿语，亦勿拜，急自定，无惊恐。<br />
　　老君曰：为此道者，春无伐木；夏无水灌灭火；四季之月，无握土；秋无铄金；冬无遏水抒井。<br />
　　老君曰：为此道者，春无食肝；夏无食心；四季之月，无食脾；秋无食肺；冬无食肾。五脏神怒，则令人不明不寿。<br />
　　老君曰：为此道者，长不怠。七日得者，七十日一施之，必如初日见也。<br />
　　老君曰：此道可以还年却老也。<br />
　　老君曰：见神之后，更施之，可问以长生之要，则具以告人耳。<br />
　　老君曰：为此四规之道既成，可握一规之道施之，不复用四也。<br />
　　老君曰：幽阙二童，齐着绿帻，上入北极，下入玄宫，以镜其事。<br />
　　老君曰：为此道，常当上朱鸟，高三尺；下玄武，高五尺；左青龙，高九尺；右白虎，高七尺。又当履日月耳。<br />
　　老君曰：不唯已也。又当令朱鸟衔九寸镜；玄武背员尺二镜；青龙衔日；白虎衔月。已形象龙蛇，须能分形，坐见四海之外乃止者，真物来也。<br />
　　老君曰：夜则以烛灯，麻油为火，大善。<br />
　　老君曰：欲理病人及入大山，恐山神及百鬼试人者，以一规着户上，一器盛华水着户下，用刀剑横水上，以刃外向，百鬼不敢前，老皛直入户者亦不得过水，即死，血在水中。秘之勿示俗人。<br />
　　老君曰：欲辟五兵百邪者，以三寸规一枚，铸圆天符着其背，怀之，阴日右，阳日左。入大众所以为胜人，人皆畏之，吾道秘矣。<br />
　　○誓法<br />
　　某州、某县、某乡、某里、某宫观、道士某，以老君四规明镜要诀，授学者某州、某县、某乡、某里、某人，以白绢四十尺、米一斗、薪一束、盐五升，为盟：某不得不告要言，兆若不奉行，身入黄泉。一同先师科律盟誓，专勤一志，某与兆共画一为信，三年有功乃得传，不得传非其人，身谢天、地、水三官，永不得仙，及不得有背本之言。<br />
　　◎明照法<br />
　　照镜欲见形之法，当小开户，居暗向明，暂闭目思，想见面形，初时若殊无所见，中宿之后渐渐洞远，自见面目、巾帻，心中了然开明。平旦及日入，此时最好。若日盛明，当小开户，在灼灼中窥镜，无所见也。若火下照镜，当以火自远，勿得逼近火。欲开目照镜，自视形体，当在灼灼明中，无若若。欲闭目思见面形，当居暗向明，然后形耳。照镜大要，当安卧，思想精诚，未卧之间使身体条条，须臾之顷，当有赤黄从额上出，照耀一室中，于是仿佛恍恍，如觉如卧，便自见面形，在光中对共相视，如顷，即便消灭，卧觉之后，辄复照镜。欲卧，思之如前法，当夕夕自见也。或卧觉两面相对见；或己形两人相并坐；或卧寐之间，见好神童玉女，年十五六，好衣服，头额正见，辄再拜；或耳边闻语声，天下吉凶、万事皆预知之；或在壁东见壁西；或暮卧梦照镜；或还光内视五脏。当以申始。<br />
　　明镜君官属将吏百二十人，住开阳宫，主人两目童子。童子精光相视，见景知吉凶。明镜有三童、九女侍之。三童长六尺，九女长五尺。<br />
　　三童<br />
　　九女：<br />
　　青腰青衣、当闻紫衣、内子青衣、素女白衣、皇女黄衣、帐上衣缃、道女黄衣、女婴衣红、曾女衣绛。<br />
　　◎宝照法<br />
　　夜半存神讫（存道一竟，仍起坐为之，未可别行馀一事。起向王，平坐，握固，临目），又存两目中有白气，如鸡子大，<br />
　　在面目前（存目中忽出白气，悬在目前，乃如鸡子大），须臾变成两明镜，径九寸，以前后照我一体上二十四神，使洞鉴分明。良久（镜形既成，仍存左镜当前照，见神前面；右镜当后照，见神后。其鉴二十四神，各安其所，虽不呼名，而存形色、长短，历然示于镜中），乃心祝曰：<br />
　　大明宝镜，分形散化，鉴朗元神，制御万魔，飞行上清，披云巾罗，役使千灵，封山召河。毕（镜忽然光变小，还入眉目中，奄然而灭。仍以卧之），常能行之，灾害不生，而位登仙。<br />
　　◎摩照法<br />
　　昔有摩镜道士，游行民间，赁为百姓摩镜，镜无大小，财责六七钱耳。不以他物摩也，唯以药涂而拭之，而镜光明不常。有好事袁仲阳者，知其有道，乃要留使宿，为好设主人礼，乃拜而请问之，道士告仲阳曰：明镜之道，可以分形变化，以一为万；又能令人聪明，逆知方来之事；又令人与天上诸真相见。行其道德法，则天上诸神仙皆来至，道士自见己身，则长生不老，远成少童。又道士入山，山精老魅多来试之，或作人形，故道士在石室之中，常当悬明镜九寸于背后，以辟众恶。又百鬼老物，虽能变形，而不能使镜中形影变也，见其形在镜中，则便消亡退走，不敢为害也。是以道士有摩镜之药，药方出于帛子方，用锡四两，烧釜猛下火，令釜正赤与火同色，乃内锡末，又胡粉三两，合内其中。以生白杨刻作人，令长一尺，广二寸，厚一寸，其后柄长短在人耳。以此搅之，手无消息，尽<br />
　　此人七寸，又复内真丹四两，胡粉一两，复搅之，人馀二寸，内摩照锡四两，搅令相得。欲用时，末如胡豆，以唾和之，得膒脂为善。又以如米大者，于前齿上嘘之，复以唾傅拂其上，以自拂之，即明如日月。欲作药，先斋戒七日，乃为之作清静密室，勿令人见之也；其火欲猛。秘之，勿妄传非其人。<br />
　　◎拂童法<br />
　　拂童之道，彻见二十四神之法，常以甲子旬、庚午日，日中时，取清水一升（东流水为佳，亦用古井），以一铢真丹（极精、末细者），投水中，搅之，左行三七过（当以上物向月建，左旋搅一周，为过也）。微祝曰：<br />
　　玄元水精，生光八明，身神众列，并来见形，彻视万里，中达九灵。祝毕，向东，以左手洒目二七过（祝则随月建，洒目常东向，流余水，仍留以洒目，不复更祝也）。<br />
　　◎神枕法（并叙）<br />
　　叙曰：昔太山下老翁者，失其名字。汉武东巡，见老翁锄于道，背上有白光，高数尺。帝怪而问之有道术否？老翁对曰：臣昔年八十五时，衰老垂死，头白齿落。有道士者教臣，服枣饮水绝谷，并作神枕法，中有三十二物。其三十二物中，二十四物善，以当二十四气；其八物毒，以应八风。臣行之，转<br />
　　少，白发返黑，堕齿复生，日行三百里。臣今年一百八十矣，不能弃世入山，顾恋孙子，复还食谷，又已二十馀年，犹得神枕之力，往不复老。武帝视老翁颜状，当如五十许人，验问其邻，皆云信然，帝乃从受其方作枕，而不能随其绝谷饮水也。<br />
　　方用：五月五日、七月七日，取山林柏以为枕，长一尺二寸、高四寸，空中容一斗二升，以柏心赤者为盖，厚二分，盖致之令密，又当使可开闭也。又钻盖上为三行，行四十孔，凡一百二十孔，令容粟米大。其用药：<br />
　　芎藭当归白芷辛荑杜衡白术稿本木兰蜀椒桂干姜防风人参桔梗白薇荆实（一云壮）荆实肉苁蓉飞廉柏实薏苡子款冬花白蘅秦椒麋芜（凡二十四物，以应二十四气，加毒者八物，以应八风）乌头附子藜芦皂荚菵草礜石半夏细辛<br />
　　右三十二物各一两，皆蜺咀，以毒药上安之满枕，中用布囊以衣。枕百日，面有光泽；一年，体中所疾及有风疾一一皆愈，差而身尽香；四年，白发变黑，齿落更生，耳目聪明。神方验秘，不传非其人也。稿本是老芎藭母也。武帝以问东方朔，答云：昔女廉，以此方传玉青，玉青以传广成子，广成子以传黄帝。近者，谷城道士淳于公，枕此药枕耳，百馀岁而头发不白。夫病之来，皆从阳脉起，今枕药枕，风邪不得侵人矣。又虽以布囊衣枕，犹当复以帏囊重包之，须欲卧枕时，乃脱去之耳。诏赐老翁帛，老翁不受曰：臣之于君，犹子之于父也。子知道，以上之于父，义不受赏；又臣非卖道者，以陛下好善，故进此耳。帝止而更赐以诸药。<br />
　　◎神杖法<br />
　　神杖用九节向阳竹，取择具别有法。凡用之，斋戒沐浴，焚香再拜，讫，叩齿三十六通，思五帝，直符吏各一人，衣随方色，有五色之光，流焕杖上，五帝、玉女各一人，合卫杖左右。微祝曰：<br />
　　太上之仙，元始上精，开天张地，甘竹通灵。直符守吏，部御神兵，五色流焕，朱衣金铃，辅翼上真，出幽入冥。招天天恭，摄地地迎，指鬼鬼灭，袄魔束形，灵符神杖，威制百方，与我俱灭，与我俱生，万劫之后，以代我形。景为吾解，神升上清，承符告命，靡不敬听。毕，引五方气二十咽，止。以杖指天，天神砷礼；以杖指地，地祗司迎；以杖指东北，万鬼束形。<br />
　　◎帝君明灯内观求仙上法<br />
　　南极上元君，授于帝君。帝君居朗玄之宫，金房紫户之内，明玄灯以自映，通霞光于照窗，念太真于五形，披三愿于帝房，灵上降以紫盖，元皇给以金童，自然号我位，总掌于玄宫。太品生乎始，妙道在微芒，今以相告，子勤奉焉。告南极上元君曰：子学神真之道，处灵宫之上，琼房之内，而不知明灯以自映，通玄光于五脏，五脏之内罔得明矣，形体之神罔得归也。子若能暮明灯于本命，朝明灯于行年，常明灯于太岁上，三处愿念，即体澄气真，光明内照，万神朗清。元君奉受法度，施行三年，即致夜光童子二十四人，玄光自然而明，不须明灯而通光也。然此上真之妙法，亦不传于下世。若其金名玉字玄格者，得吾此道，行之九年，身体光明，彻视万里，朗观自然。<br />
　　夜光童子，降子之房，授以真书，白日登晨。<br />
　　法曰：常明灯于所住静室，本命之上，暮入室向灯长跪，叩齿十二通。祝曰：<br />
　　玄光映太阴，八达且朗明，澄神曲室里，仰彻曜上清，五晖发朗台，玉芝自然生，洞照通太真，万神监我形，削灭九阴气，记上东华名，保我无终劫，体与日月并，拔度七玄荣，明光启玉皇，上受内观经，天降飞霄辇，腾空御绿軿，得谒太皇馆，进拜玉皇庭。毕，再拜向本命，仰头，咽液七过，止。<br />
　　又常明灯于行年之上，朝灯，叩齿十二通，咒曰：<br />
　　明灯照行年，散光焕八方，婴婴色象澄，内观朗空洞，披释朗神衿，子与玉真通。仰高宗上道，渺邈无行踪，思得玄云降，整辔御飞龙，却我百年期，还返婴儿容。赐我西华女，给我金晨童，侍香履年命，稽首玉帝房，神泰道亦畅，欢适香烟中。整心注太玄，精感洞虚无，室招神霄降，冥目瞩仙公，拔过七祖难，度形还南宫。毕，再拜，向灯咽气二七过，止。<br />

                    <br>
                        　　常于太岁上，明灯以通神，礼愿以求真。满三年，则玄光内映，神真下降，授子不死之方。当时，自有感应也。当朝夕烧香，叩齿十二通，向灯祝曰：<br />
　　灯火映太真，明光彻玄虚，披朗无上道，心注玉帝庐，洞达空洞内，神睹形自舒。积感致灵降，心恬理潜居，朝礼太帝堂，夕诵金真书，逍遥玄都里，万岁返婴孩。天符紫霄霞，帝给玄琼舆，浮游五岳巅，适一得所如，七祖免三途，福庆有盈馀。毕，再拜，咽液二七过，止。<br />
　　若能常于三处，明灯不灭，七玄九祖，即得去离十苦，上升南仙。一身神明澄正，目视万里，耳聪远听，心智逆知未然，神真来降，夜光童子当教子求仙之道。九年如此，灵光自表通于里也。<br />
　　◎按天庭法<br />
　　天庭，是两眉之间，眉之角也（眉内角，两头骨凹处）。山源，是鼻下人中之本侧，在鼻下小入谷中也（鼻中隔之中内际，宛凹处）。华庭，在两眉之下（眉下虚骨凹处）。旦、中、暮，向其方平坐，临目，咽液三九，急以手阴按之三九（以两手中指，急按其处。急，谓痛按之，非急速之急也）。按而祝曰：<br />
　　开通天庭，使我长生，彻视万里，魂魄返婴，灭鬼却魔，来致千灵，上升太上，与日合并，得补真人，列象玄名。此为常人致灵彻视，杜遏万邪之道也。<br />
　　◎服雾法<br />
　　常以平旦，于寝静之中，坐卧任己，先闭目内视，仿佛如见五脏。毕，因口呼出气二十四过，临目为之。使目见五色之气相绕缠，在面上郁然，因又口内此五色气五十过。毕，咽唾六十过。乃微祝曰：<br />
　　太霞发晖，灵霞四迁，结气宛屈，五色洞天，神烟合启，金石华真，蔼郁紫空，炼形保全。出景藏幽，五灵化分，合明扇虚，时乘六云，和摄我身，上升九天。毕，又叩齿七通，咽液七过，乃开目，事讫。此道神妙。又神洲玄都，多有得此术<br />
　　者，尔可行此法耶，久行之，常乘云雾而游。<br />
　　卷四十九秘要诀法部五<br />
　　◎守一（一在人心，镇定三处）<br />
　　《太上智慧消魔真经》云：一无形象，无欲无为，求之难得，守之易失。失由识暗，不能进明；贪欲滞心，致招衰老。得喜失嗔，致招疾病；迷着不改，致招死殁。衰患及老，三一所延，治救保全，惟先守一，非一不救，非一不成。守一恬惔，夷心寂寞，损欲折嗔，返迷入正，廓然无为，与一为一，此乃上上之人，先身积德所致也。中中已上，先善未积，积而未极，皆由渐升。当存三元，谛识神炁状貌，出入有无，生镇三宫，三尸必落，尸毒既去，炼暗成明，智慧神通，长生不死，真圣神仙，随因受果。<br />
　　《太平经》云：何以为初思守一也？一者，数之始也；一者道之生也、元气所起也、天之纲经纪也。又《五符经》云：知一者，无一之不知也；不知一者，无一能知也。一者，至贵无偶之号也。<br />
　　《上清三天君列纪经》云：柏成欻生，请问云房之道、三真之诀？二玉皇曰：三真者，兆一身之帝君、百神之内始真也。若使辅弼审正，三皇内宁，太一保胎，五老扶精。一居丹田，司命护生；一居绛宫，紫气灌形；一居洞房，三炁合明。于是<br />
　　变化离合，与真洞灵。明堂云宫，紫户玉门、黄阙金室、丹城朱窗，皆帝一之内宅，三真之宝室也。于是云房一景，混合神人，上通昆仑，下临清渊，云盖嵯峨，竹林葱茜，七灵迥转，五色缠绵，层楼万重，三气成烟，玉阙虚静，七门幽深，金扉玉柜，符籍五篇。公子内伏，外牵白元，浑一成形，呼阳招阴，上帝司命，各保所生。微哉难言，非仙不传。<br />
　　◎三一诀<br />
　　《升玄经》曰：仙人窦子明问云，向闻法师咨请真一、太一，未闻三一之诀，当复云何？既为一而复言三，为一有三耶？为三有一耶？昔虽奉行，未能晓了，愿为究尽，使后来末学得知真要。法师曰：三一者，正一而已，三处授名，故名三一。所以一名三一者，一此而三彼也，虽三常一，故名三一。三一者，向道初门，未入真境，得见一分，未能舍三，全一是未离三，虽未离三，少能见一，故名三一。分言三不离一，故名三一。子明曰：此一者，何所有也？答曰：无所有而有。问曰：无所有而有，何名为有？答曰：以无为有。又问：无何而有？答曰：得无为有。又问：得而无为者何所义？答曰：形声虚伪故。又问：何为虚伪？答曰：不住故。又问：云何不住？答曰：速变异故。又问：虽速变异，非无所有，既云变异，果是有物可变，安得云无邪？答曰：向曰变异者，亦不言都无，如虚空故，但言一切皆有伪非真。生者必死，有者必无，成者必坏，盛者必衰，少者必老，向有今无，寒暑推变，恍惚无常也。<br />
　　◎玄门大论三一诀（并叙）<br />
　　夫三一者，盖乃智照无方，神功不测，恍兮为像，金容玉质之姿，窈兮有精，混一会三之致。因为观境，则开众妙之门，果用成德，乃极重玄之道。《道经》云：三者不可致诘，故混而为一。《洞神经三环诀》云：精、神、气也。<br />
　　《释名》云：三一者，精、神、炁，混三为一也。精者，虚妙智照之功；神者，无方绝累之用；气者，方所形相之法也。亦曰希、微、夷。希，疏也；微，细也；夷，平也。夷即是精，希即是神，微即是气。精言夷者，以知万境，均为一照也；神言希者，以神于无方，虽遍得之，甚疏也；气言微者，以气于妙本，义有非粗也。精对眼者，眼故见明，义同也；耳对神者，耳空故闻无，义同也；鼻对气，触于体，义相扶也。<br />
　　孟法师云：言三言一，不四不二者，以言言一即成三也。今谓明义，各自有宜，少多非为定准，如六通四达，岂止三耶！若教之所兴，无乖此说。然三义虽异，不可定分，亦一体虽同，不容定混。混亦不混，故义别成三，分不定分，故体混为一。混三为一，三则不三；分一为三，一则不一。不三而三，不一而一，斯则三是不三之三，一是不一之一。不三之三，非直非三，亦非非三；不一之一，非止非一，亦非非一，此合重玄之致也。<br />
　　出体之义，略有四家：<br />
　　一者大孟法师解云：三一之法，以妙有为体，有而未形，故谓为妙，在理以动，故言为一。引经言：“道生一。”又云<br />
　　：布气生长，裁成靡素，兼三为用，即一为本。今不同此，果法若起，故非未形之妙。经云：生，岂是常在之本！<br />
　　二者宋法师解云：有总有别，总体三一，即精、神、气也；别体者，精有三智，谓道、实、权；神有三宫，谓上、中、下；气有三别，谓玄、元、始。今谓此判三一之殊，非定三一之体。<br />
　　三者徐素法师云：是妙极之理，大智慧源，圆神不测，布气生长，裁成靡素，兼三为义，即一为体。此解虽胜，语犹混通，未的示体，如极理之与大智，此即是境智之名；慧源之与裁成，即是本迹之目。故未尽为定也。<br />
　　四者玄靖法师解云：夫妙一之本，绝乎言相，非质非空，且应且寂。今观此释，则以圆智为体，以圆智非本非迹，能本能迹，不质不空，而质而空故也。今依此解，更详斯意者，既非本非迹，非一非三，而一而三，非一之一。三一既圆，亦非本之本，非迹之迹。迹圆者，明迹不离本，故虽迹而本；本不离迹，故虽本而迹。虽本而迹，故非迹不迹；虽迹而本，故非本不本。本迹皆圆，故同以三一为体也。三一圆者，非直精圆，神气亦圆。何者？精之绝累即是神；精之妙体，即是气；神之智，即是精；气之智，即是精；气之绝累，即是神也。斯则体用圆一，义共圆三。圆三之三，三不乖一；圆一之一，一不离三。一不离三，故虽一而三；三不乖一，故虽三而一。虽三而一，故非一不一，亦虽一而三，故非三不三。三一既圆，故同以精智为体，三义并圆，而取精者，名殊胜也。<br />
　　义有九条，用有五迹。义九条者，三一各三，合成九义：精有三，正、实、权也；神有三，空、洞、无也；气有三，始、元、玄也。精三者，具如境智科解；神三者，无是豁然之名；洞是通同之目；空是虚容之理也。气三者，《正一经》云：太<br />
　　无变化，三气明焉。黄气为玄，白气为元；青气为始也。论其相生者，正智生实智，实智生权智，无生于洞，洞生于空，空生于始，始生于元，元生于玄也。然自一之三，从三至九，千应万变，同归本一，不殊而殊，殊而不殊也。用五迹者，《洞神经》云：大道无极，极乎自然，变化无极，其中要妙，三五八九。三者，精、神、气也。五者，精有二君，精、气也；神有二君，神、气也；精有二君，赤气名曰太阳，化为元阳子丹，变为道君，是二君也；神有二君，赤气变黄，名曰中和，变为老子，又为黄神，是二君也；气有一君，黄气变白，名曰太阳，变为太和，是一君也。以五当法，体义不分，二分三一之变，有此五君。以三就五为八，三内有一成九也。斯亦一途应用，示此五身，然化迹多端，尘沙莫辩。<br />
　　孟法师云：用则分三，本则常一。今解论其正意，体一义三，本迹而言四句变九。四句者，一者本一迹三；二者本三迹一；三者本迹俱三；四者本迹俱一。本一迹三者，妙本圆一，分应开三；迹一本三者，应气为一，本体俱三。第三、第四两句者，望前两句不知本迹不殊，故同三同一，其义具显前章也。九变者，三一之化，号精、神、气。精、神、气中，又各相生，三三相续，遂为九变。故从一之九，从九反一。《上元真书》云：一曰源一；二曰元一；三曰太一；四曰玄一；五曰真一；六曰雌一；七曰雄一；八曰三一；九曰正一。源者，至道之根，众妙之本；元者，众善之长，万法之先也；太者，极大之名，包含为德；玄者，不滞为用，妙绝高虚也；真者，去假除惑，即色皆空也；雌者，安静柔和，观空照实也；雄者，刚动能化，方便善权也；三者，精、神、气也；正者，治邪灭恶，去暗就明也。此明至道垂迹，有此九条，摄会归本，同为一致。故《三天正法》云：从九返一，乃入道真。《辩教》曰，第一出众<br />
　　经不同。<br />
　　孟法师云：涉学所宗，三一为本。故七部九结，皆有图术，今列如左：<br />
　　第一、洞真三一（上元泥九宫，天帝、帝卿；中元绛宫，丹皇君、辅皇卿，下元丹田宫，黄庭元王、保镇弼卿。出《三元真一经》）；<br />
　　第二、洞玄三一（治三丹田，元先、子丹、元阳子也。出《太上真一经》）；<br />
　　第三、洞神三一（南极老人，中极道元，北极玄妙。出《洞神太上三一经》）；<br />
　　第四、皇人三一（始青、元白、玄黄。出《皇人秘旨》）；<br />
　　第五、太清三一（赤子、真人、婴儿。出《太清上中经上卷》）；<br />
　　第六、太平三一（意神、志神、念神。出第一卷自占盛衰法）；<br />
　　第七、太玄三一（夷、希、微。出《太存图》及《道德经》）；<br />
　　第八、正一三一（蕣、、枌。即治三元）；<br />
　　第九、自然三一（虚赤光、元黄光、空白光）。<br />
　　合有九经，所明三一，并治三宫，其条守体仪，具如彼经所辩。然洞神所出三一之变，亦云精、神、气、虚、无、空等，具如彼经第十三卷所明也。今三一者，神、气、精；希、微、夷；虚、无、空。所以知此为三一者，以其明义圆极故也。昔正一、三一等，是以其明义浅迹故也。<br />
　　《升玄经》太上告道陵云：汝昔所行，名为真一道者，是则阴阳之妙道，服御之至术耳，非吾所问真一，此昔教也。下<br />
　　文云：汝以堪受吾至真平等要诀无上妙经，乃至第四辩不一之一，此之教也。其外六经所辩三一，既不彰言辩空，而但为气观之境，可属于昔。故涓子修上清，仅得地仙而已。若言三气三色，并是界外之事。三洞三一，本意皆为入空，此则摄属于今也。能伦圣教，本不有无，何曾今昔！故可九经所辩，皆不有无，并非今昔，但逐物情，不了滞教，为昔物情，若悟晓教成今也。更二义往分今昔，一就大小乘分，二就因果义分。大小乘分凡有三义：一约定有分；二约偏并分；三约待绝分。定有者，昔小乘以三一为定境，义极于有；今大乘，以三一为智慧，义在于空。何者？昔小乘，入定则舍于有，故在空之时无复三一也；今大乘，为观群色是空，故虽于空，不失三一也。故《洞神经》释守三一云：知守虚无空者为大乘也，守神炼形为中乘；守气含和为小乘也。二偏并者，昔小乘学偏，今大乘能并。小乘舍色入空，故不能并；大乘即色辩空，故能并也。三待绝者，昔因三一以入于无，得无之时，谓为真一，此之无一，犹对于有之无，是为挟二，故为待也；今之三一，即体非有，亦复非无，非有非无，故无所挟，既无所挟，故为绝也。二就因果义分，亦有三义：一约近远别，二约方便究竟别，三约常无常别。一约近远者，昔以三为气，观果则近极三有，今以一为神，观果则远极道场，故极果圆智成，今三一义如前也。二约方便究竟者，昔开方便，果极三界，今开究竟，故果极常一，故《升玄经》云，是为究竟。究竟者，功业成，罪行毕，则常一也。三约常无常者，昔三有之果，为灾所成，故是无常；今一常之果，嶷然不动，故为常也。<br />
　　◎金阙帝君五斗三元真一经口诀<br />
　　涓子受之东海青童君。至春分日夜半时，起坐东向，冥目，存身中三宫、三一、三卿及我合七人，我在中央也，俱乘紫气之烟，共登北斗阳明星。阳明星者，北斗之东神也。于是存入星中共坐，吞紫气三十过，行之久久，自见阳明星东元太上宫，宫中有青玄小童，授子真光也（先当存北斗星，紫炁大如弦，从上直流我前，然后乃存三一也）。<br />

                    <br>
                        　　周君口诀云：存七真人并北斗七星，而共登阳明雁行，我居中央也。巾七星者，以魁覆头，杓柄前指也，我存吞紫气三十过而咽之也；又思三一、三卿并同吞之也。吞毕，更存七真人缘向从紫气空中来下，还兆三宫中。良久心祝曰：<br />
　　三尊上真，太玄高神。阳明主春，万童开门；丹元主夏，朱紫含烟；阴精主秋，天威六陈；北极主冬，万邪塞奸。五土乘王，戊己天关，所指皆灭，所向莫干。炼我七魄，和我三魂，生我五藏，使我得真，登飞上清，浮景七元，长生顺往，啸吟千神。毕，亦可眠存之，四节共此一咒尔。<br />
　　夏至之日夜半时，起坐南向，冥目，存我身中三宫、三一、三卿及我合七人，我在中央也，俱乘紫气之烟，共登北斗丹元星。丹元星者，北斗之南神也。于是存入星中共坐，吞紫炁三十过，行之久久，自见丹元星南极太上宫，宫中有朱阳灵妃，授子绛书、宝衣也。<br />
　　秋分日夜半时，起坐西向，冥目，存我身中三宫、三一、三卿及我合七人，我在中央也，俱乘紫炁之烟，共登北斗阴精<br />
　　星。阴精星者，北斗之西神也。于是存入星中共坐，吞紫炁三十过，行之久久，自见阴精星西元太上宫，宫中有白素少女，授子玉章虎书也。<br />
　　冬至之日夜半时，起坐北向，冥目，存我身中三宫、三一、三卿及我合七人，我在中央也，俱乘紫炁之烟，共登北斗北极星。北极星者，北斗之北神也。于是存入星中共坐，吞紫炁三十过，行之久久，自见北极元星北元太上宫，宫中有玄精真人，授子金书秘字，三五顺行。<br />
　　六月一日或十五日，令与秋分、夏至日相避也，夜半时，坐西南向，冥目，存身中三宫、三一、三卿及我合七人，我居中央也，俱乘绛、紫、青、黄、四炁之烟，共登北斗天关星。天关星者，北斗之中神也。于是存入星中共坐，并临目，各吞四色气各十过，先吞绛气，以次行之。久久自见天关星中元太上宫，宫中有太上威真，人授子灭魔符、镵邪钺、黄衣兵箓。<br />
　　八节日各守八日耳，以节日夜半为始，馀唯存在三宫中安坐而已。极精想，使有至仿佛耳。<br />
　　◎守五斗真一经口诀<br />
　　道士志学，山林隐静，久遁岫室，远迹人间，为之者益精，而神速至也。或多不知推算度分数，作历日也。如不知历日之道，则二十四气、八节之日，不可得知；又复不能年年出入世间，寻问求写，亦是学人之疑也。今谨按北帝自然之经云：法用正月三日，当立春；二月十五日，当春分；四月一日，当立夏；五月十六日，当夏至；七月七日，当立秋；八月二十二日，<br />
　　当秋分；十月五日，当立冬；十一月十一日，当冬至节。山林道士，当用此法。若晓外历日之八节，自宜按之。历八节，盖璇玑之正度，万真灵仙神明朝宴之日也；北帝自然发月数之中日；二景气相随之日，亦大吉时也，宜以修道建思，并而论之，吾从唯一。<br />
　　外国以月一日为建，二日为除，以次数之。今穷山无历日，此乃可用。<br />
　　匈奴国以正月一日为甲寅，朔六甲周而复始。正月小，二月大，三月小，四月大，五月小，六月大，七月小，八月大，九月小，十月大，十一月小，十二月大。若穷景深林，外迹名绝者，亦当按此可也。<br />
　　每至建日，或月一日平旦，存三一从己三宫中出，坐己前，乃心起再拜，若如见之，仿佛在目，心咒曰：<br />
　　天尊三帝，守我命门，出游虚中，六气互分，养我五神，正我三魂，五藏自生，长生飞仙。毕，又存从虚中还三宫。良久，咽液三十过，十过为良。夜当见三一及三卿也，或梦见白鸟、白鹄、白虎、金玉之物，皆三一之化景示象也。如此守之勿殆，则相见之象也，对面之渐也。每至除日夜半时，密起北向，仰视北斗七星之内象，见三一从辅星中下来，入己三宫中。毕，还寝，精思存之，仿佛似见，乃微咒曰：<br />
　　太上天辅，三帝所游，三卿扶持，与真合俱。下入我身，安寂坐无，吐精灌形，魂魄和濡，使我飞仙，云车行浮。毕，咽液二十七过，月取一除日尔。<br />
　　每至开日夜半时，起坐东向，去巾亦可散发，更梳栉结之结令通，良久，毕，祝曰：<br />
　　上元三真，真中婴儿，散发开烟，上通天台，泥丸坚凝，与天同时，使我飞仙，交行洞台。毕，咽液十九过，毕，乃巾<br />
　　而寝，精思存三一、三卿，各安其宫，帝与卿相对而坐；存三一呼气宫中三十过，己存时亦自呼气三十过也。呼者，开口吐气之谓也。其时亦当觉一体热，则和神凝魂之验也。存三一，皆当临两目，内视神宫也。<br />
　　存一之道，使太上三素气见三宫中。三素者，紫、青、绛三沓色炁也。紫在上也，则存守三一在其中，目想见北极紫房、玉宫，使天官序列，思我将在帝前对坐，所乞所求，乃心拜焉。太上，是上清之帝，极贵者也；北极紫房，帝之房耳。亦存己三一，与帝谕；飞真生生之道。<br />
　　凡临盛馔，皆正心存一，目想一先饮食，然后兆乃食之也。常如此，则邪气远退，真气来前。饮食毕，心祝曰：<br />
　　百谷入胃，与神合气，填补血液，尸邪亡坠，长生天地，飞登金阙，役使六丁，灵童奉卫。<br />
　　守一之法，以甲午、甲辰、甲寅日夜半，扫除静寝之庭，方圆一丈，布席烧香，北向再拜，亦可心拜而已。因仰视北斗七星，使紫炁从斗中出入兆身中三宫之内，北向接手两膝上，心存三一、三卿、与兆俱乘紫气上登太极。太极，北极星也。存令忘身失体，恍焉如升天之状。如此，则仙道近矣。仙人谓之大静也。阴雨可于寝床上为之，亦可预作坛于盛处，使方圆一丈，篱四面，使高数尺，至日常当修之，此大静之道也。<br />
　　守一之法，道当伺月初出时，向月再拜，毕，心祝曰：<br />
　　太阴玄精，明月夫人，初生流光，照我三宫，神仙上飞，高游八方，所向所愿，皆与福会。<br />
　　守一之道，常存七星覆头上，柄指前。如此，百邪之不干，凶气之灭亡，要诀也。<br />
　　守一人忌食五辛、猪犬肉、履产妇家、甲子日。思存又忌大醉及诸殗臭，皆避而慎之，遣之勿疑矣。又勿抱婴儿，大不<br />
　　可耳；不与人共衣履、同床席、而存一也，思真静神，念道招灵，皆欲别处，非徒此事而已。<br />
　　后圣金阙帝君，昔受《三元真一经》、《太极帝君真符》、《五斗真一经》、《太一帝君宝章》，凡此四诀，以传仙人涓子，涓子钓河川获鲤鱼，剖得青玉函，发视获二符、二经法是也。此太上内隐法，地真之上道，亦得朝宴上清，游盼太极，飞遨崆峒，寝息昆仑矣。<br />
　　卷五十秘要诀法部六<br />
　　◎三一九宫法<br />
　　夫三一者，乃一身之灵宗，百神之命根，津液之山源，魂精之玉室。是以胃池体方以受物，脑宫员虚而适真。万毛植立，千孔生烟，德备天地，混同太玄，故名曰泥丸。泥丸者，形躯之上，神所居也。兆唯知吞炁咽津，鸣齿纳液，不知此所因者，乃泥丸之末流，脑家之边枝尔。<br />
　　今将告子三一之诀，上真之妙法也，闭口奉修，慎勿宣传，负违盟誓，身没鬼宫，考延七祖，长闭河源。两眉间却入一寸，为明堂宫；却入二寸，为洞房；却入三寸，为丹田；丹田直上辟方一寸，为玄丹脑精泥丸魂宫也。<br />
　　明堂宫左有明童真君，右有明女真官，中有明镜神君。明童真君，讳玄阳，字少青；明女真官，讳微阴，字少元；明镜神君，讳招精，字四明。此三君共治明堂宫，并着绿锦衣，腰锦裙，带四玉铃，口衔玉镜，镜铃并如赤玉也，头如婴儿形，亦如之对坐俱向外面，或相向也。此明堂之道也。若道士恐畏，存三神使鸣玉铃，声闻太极，使口吐玉镜，赤光令万丈。存之俱毕，因三呼三君名字，叩齿九通，则千妖伏息，万鬼灭形也。若道士饥渴，亦存三君，并口吐赤炁使灌己口中，因吸而咽之，<br />
　　须臾而饱也。若道士夜行，暗不见路，又存三君，使口出火光照前，须臾路自朗明也。若行凶处，厄难之中，有刀兵之地，急存三君，使鸣玉铃，精而想之，敌人自然心骇意慑，不复生害心也。若道士欲求延年不死，及疾病临困求救而生者，当正心安寝，存明堂三君，并向外长跪，口吐赤炁，使光贯我身，令匝我口傍，咽赤炁无数，当闭目微咽之也。须臾，赤炁绕身，都变成火，火因烧身，与火共作一体，内外洞光，良久乃止，名曰日月炼形，死而更生者也。又暮卧常当为之，则必长生不死也。又数存咽赤炁，使人颜色返少，色如童女，此不死之道，明堂之要诀，毕也。旦起皆咽唾三十过，以手拭面摩目以为常，存唾色作赤津液。<br />
　　洞房中有三真，左为无英公子，右为白元君，中为黄老君，三人共治洞房中，此为飞真之道，别自有经，事在《金华经》中。<br />
　　丹田宫有上元真一帝君、帝君之卿合三人，共治丹田宫，守三元真一之道是也。此真地之要路，控乘龙车之经也。天真多官位，乐欲为地真人，地真人隐遁于官位，不劳损于朝宴，故从容任适，随时而游，坐七舆以造步四炁也。至于天真，虽差阶小异，俱一真矣。地真人亦各安其所之，不愿为云中官也。<br />
　　流珠宫有泥丸太一真人，在丹田后却入一寸为流珠宫，流珠真神自别有经，司命之所行也，其道妙大，发誓用珠帛结盟，乃能付之。此经三百年一传，满五授止，不得复出。此太极公卿司命之道也。<br />
　　玄丹宫在丹田之上，正方一寸，紫房绿室，朱烟满内，其中有泥丸太一真君，治玄丹之宫。太一真君，貌如婴儿始生之状，坐在金床玉帐之中；着紫绣锦衣，腰带流火之铃，流火之铃者，无质而赤光，动之声闻十万里，盖上清中太一真人之宝<br />
　　铃也；左手把北斗七星之柄；右手把北辰之纲，北辰者，北极不动之星，谓之为辰纲也；正坐玄丹宫向外，左右无侍者，所以名之为太一真君也。旦夕守诸三一，讫，独后乃末存之，末存之者，先造其轻，后行其重也。<br />
　　夫头有九宫，请先说之。两眉间上，其（重衣）有黄阙紫户、绛台青房，共构立守寸之中，左右耳守寸。左面有绛台，右面有黄阙。其九宫真人出入，皆从黄阙、绛台中间为道，故以道之左右置台阙者，以伺非常之炁，伺迎真人往来也。紫户大神，名平静，字法王；青房大神，名正心，字初方，形并如婴孩，各服衣如其方。房户之神，手执流金火铃。守寸者，却入三分，名为守寸也。暮卧及旦存思之时，先存二大神，仿佛存见，仍呼其神名字。毕，微咒曰：<br />
　　紫户青房，有二大神，手把流铃，身生风云，侠卫真道，不听外前，使我思感，达利灵关，出入利贞，上登九门，即见九真，太上之尊。祝毕，乃可存思三一洞房，九真诸要道也。守寸二大神，唯听九宫中真官，在九宫内者。出入耳目上帝信命及玉童灵真，往来诸帝轩，二大神听以进，其余非真，此二大神皆不听进也。此中黄太一法度也。于是赤子帝君，乃命两耳神娇女、云仪使引进之，故人觉耳鸣者，外使入也。云仪时扣磬钟，以闻九宫，使知外人来入，令警备也。磬钟者，是今耳鸣之声音也。其闻之者，错手掩耳而祝曰：<br />
　　赤子在宫，九真在房，请听神命，永察不祥，太一流铃，以灭万殃。祝毕，以手拍耳门二七遍，毕，当觉面热，即佳候也。若觉头项颈间索索寒者，恶气入也。当急卧，临目，内存玄丹宫太一真君，以流火之铃，焕而掷之，恶气即出身外，火光亦随之在后，炯炯然以照己一身。良久，平复也。其明堂、洞房、丹田、流珠四宫之经，皆神仙为真人之道传于世。其玄<br />
　　丹宫经，亦真仙司命之要言，四宫之领宗矣。此一经，须太极帝君告可与乃与之也，亦时出授耳。<br />
　　凡合五宫之道，行乎世上，有真名者，遭值之矣，自非骨相挺命，不闻此言也。又有玉帝宫，王清神母居之；又有天庭宫，上清真女居之；又有极真宫，太极帝妃居之；又有太皇宫，太上君后居之。此四宫；皆雌真一也，道高于雄真一也。并有宝经，以传己成真人者，未得成真，非所闻也，雌真一之要，亦自不授之矣。太上所以出极八景，入骖琼轩，玉女三千，侍真扶辕，灵犯侠唱，神后执巾者，实守雌一之道，用以高会玄晨也。此太上之宗根，虚皇之所传也。此四宫，人皆有之，但不修此道者，宫中空耳。夫不尽修于九宫，九宫者宫中亦空尔，非但雌家而已。至于丹田宫中，常有帝君，守寸常有大神，不复问之，须修乃见在宫中尔。修之者神仙，不修者以寿死矣。雌雄一神者，男女并可兼修之，无不在也，唯决精苦之至，乃获益矣。<br />
　　守玄丹太一真君之道，暮夕静寝，去诸思念，卧坐任意。先存北极辰星，紫炁来入己玄丹宫中，须臾满宫，溢出耳外，使匝身通洞内外，与紫□合体。毕，又存日来，入玄丹宫中，日满宫内，在紫炁中央，望视如暗中视火珠之状。毕，乃存上清中黄太一真君，从北极紫炁中来，下入玄丹宫日中坐，君讳规英，字化玄，衣貌色服如上。又存己一身，忽然升上入玄丹宫日中，在太一真君前对坐，服色任意，因心起再拜。稽首膝前，问道求神仙长生，随意言之。因存乃吞紫炁三十过，次咽液三十过。毕，又存北斗七星，内有一赤炁大如弦，径下直入玄丹宫中，于是太一真君，及己俱乘日入行赤炁道中，直上诣北斗魁中，寝息良久，自因此寝也，亦即有真应。十四年行之，则与太一同游，俱到七元纲也；十八年诣上清宫，受书佩符，<br />
　　役使玉童、玉女各十八人。一夕一存之，唯数而已，勿令脱夕。亦可专修此道，不必须守三一也，兼之益精，致感速尔。月一日、三日、七日、十一日、十五日夜半之时，存玄丹宫太一真君，正坐向外，口吐青炁，下入我口中，我随咽之，凡五十过。毕，乃咽液五十过。毕，微祝曰：<br />

                    <br>
                        　　太一真皇，中皇紫君，厥讳规英，字曰化玄。金床玉帐，绣帔锦裙，腰带火铃，斩邪灭奸，手把星精，项生日真，正坐吐炁，使我咽吞，与我共语，同宴玄丹，炼灌七魄，和柔三魂，神灵奉卫，使我飞仙，五脏自生，还白童颜，受书上清，司命帝君，所愿所欲，百福唯新。又存己上入宫中，在太一前寝息，因以取眠，亦当梦感妙应矣。日为此而数精至，即相见之阶渐也。<br />
　　◎四宫雌一内神宝名玉诀<br />
　　凡学上真之道，而不知雌真之一内名，亦万不得仙也。学者受师口诀，然后奉行，每以正旦月朔，太岁本生之日，入室东向思存：<br />
　　玉清神母，姓廉名衔，字荒彦。长九寸九分，着玄黄素灵之绶，头戴七称珠玉之髻，冠无极进贤之冠，居无上之上，太极珠宫，七宝府，五灵乡，玄元里，下治兆身玉帝宫中。<br />
　　上清真女，姓厥名迥，字粥类。长六寸六分，着青宝神光锦绣霜罗九色之绶，头戴玉宝飞云之髻，冠玄黄进贤之冠，居无上之上，昆仑太幽中宫，明堂府、九光乡、大化里，下治兆身天庭宫中。<br />
　　太极帝妃，姓玄名虚生，字伯无。长七寸七分，着玄罗流光五色凤文之绶，头戴七宝玄云之髻，冠无极进贤之冠，居元景之上，太清极玄宫中，玉房府，三丹乡，丹元里，下治兆身极真宫中。<br />
　　太上君后，姓迁名含孩，字合延生。长三寸三分，着七宝飞精玄光云锦霜罗九色之绶，头戴九玄玉精颓云之髻，冠玄黄无极三宝玉冠，居太清九玄之洞，无极真宫，丹精府，云光乡，玄玄里，下治兆身太皇宫中。<br />
　　行玄丹之道，守三一之诀，当常存四宫雌真一之神，衣服、形影、名讳、乡居所在，此宝经之上篇以传见成真人者。始学不得参问其要，素灵所秘，不行于世。凡受上真之法，《三宝神经》虽通灵究幽，不知雌真一之法，亦万无成矣。故太上标其重禁，格于轻泄，不载于纸墨。有者宜审实内心，然后受焉。每以正旦月朔，及太岁本生日，沐浴清斋烧香，入室东向，存思四宫雌真一之神，乡居、姓名、服色、长短，如上法。毕，当叩齿十六通，祝曰：<br />
　　太阴真神，号曰女灵，含景九玄，乘真隐冥，日吉天朗，告斋上清，心念目瞩，洞鉴神形。还守宫宅，玉华芳盈，五色变化，流黄紫青，运致飞霞，上造帝庭。毕，咽气三十六过，止。如此，则九年面生玉华，金真映光，神见躯形，与兆共言。子既见神，心知而已，慎勿妄传也。<br />
　　此四宫雌真一之神，是天元始生之阴官，受号帝妃也。始其元气未立，五政未开，光景未通，气极虚无，无上无下，无外无内，无左无右，无前无后，太上之元精，玄始之妙真，虚极之先，结气而凝，混化万物，天地得存，皆由于四真也。能有至心存思者，千龄不知老，九天之中，万神同寿也。<br />
　　◎金阙帝君三元真一经诀<br />
　　涓子受之东海青童君。太上曰：真人所以贵一为真者，上一而已。一之所契，太无感化；一之变通，天地冥合。是以上一为一身之天帝；中一为绛宫之丹皇；下一为黄庭之元王，并监统身中二十四炁。炁以受生，生立一身，上应太微二十四真，真炁徊和，品汇成形，玄神混分，紫房杳冥。<br />
　　夫气者，结虚烟而成神也；神者，托三一以自生也。变化者，三一之所造，得化者，皆由神之自隐，混黄相成，得玄之极，故三一元君，各有真炁。真炁结成，自为千乘万骑，云车羽盖，常以内入紫宫，以登玉清，列录元图，化胞保胎，三一养身，得为真人，飞行九霄，受事高上。所以，一之所济者，乃生乎天地，非但行飞蠕、动小事而已。子若能守之弥固，则精应感畅，精应感畅则三元可见，三元可见则白气郁变，白气郁变则混分自生，混分自生则千乘万骑，忽然至矣。于是羽盖可御，云车可乘，白日升天，上造太微，实三一之玄功，精感之所会也。太微中有二十四气，混黄杂聚，结炁变化，有时忽尔而分，觉然而生也。化炁中有二十四真人，结虚生成，不由胞胎，皆三一帝皇之神炁，所以致分道变化，托玄立景矣。既能守身中三一，则天上太微中三一帝皇之真君，而降见于外，与子面言矣。身中复有二十四真人，亦身精光爽炁，所分化而变万，化若云车来迎。合炁晨景，以登太微，二十四真人俱与身中神明，合宴于混黄之中，共景于紫房之内，托形炁于千涂，回老艾以返婴，改死籍于北酆，寿长存乎帝乡，出入玉清，寝<br />
　　止太微。又兼行帝一、太一、五神，及三五七九之事，兼行之者，一神之感易致也。紫房须守一为根本，守一须守紫房为华盖。故三一、三素相须也；而紫房、六合相待也。虽其居不同，而致一之用俱济也。子善思而存之，则三一之事毕矣。若单得受一道者，则三元不备。但注心于一，亦可长生不死，得入太清而已，不得游宴太极，北登上清之宫也。上一，真帝之极也；中一，真皇之至也；下一，真王之妙也。天皇得极，故上成皇极；地皇得至，故上成正一；人皇得妙，故上成众妙之君。三皇体真以守一，故一无藏形；仙人寻真以求一，故三一俱明，一无藏形，其真极也。三一俱明，得一而明已。其真既极，三一既明，得一而生也。夫真守一者，当令心寂神凝，体专求感，所以百念不寻，精意不散，但三月内视，注心一神，则灵光化生，缠绵五脏。若其注念不散，专炁致和，由朴之至也，得一之速也。若华伪僭起，竞心乱生，故一不卒见，神不即应，非不卒见，即应由存之者，不专思之者，不审是故，积年之功，罔有仿佛也。若能心济远感，纵心无劳，亦必三月之精思，与一混合者也。<br />
　　太上告曰：三元者，九天之玉真，太上之正道也，胎根之所生，六合之所存。故正一大道，以出真帝，正道玄真，以生大神，离合五化，万化忽成，三元解变，则一之所生也。故变气布结，神得以灵，众真归一而玄功成焉。此正道之宗祖，元气之根始也。散之于无，则白气杳合；养之于形，则长生永久。夫三一之法，观道备于三元。其道奇妙，总括灵篇，天人仙皇，握宝神经。第一之诀《大洞真经三十九章》，第二之诀《雌一合变大有妙经》，第三之诀《洞真玄经》，三五七九，号太上素灵。是故上一帝君宝《洞真经》，中一丹皇宝《雌一大有妙经》，下元一王宝《太上素灵洞玄大有妙经》，此之三文，真<br />
　　道之至精，一神之玉章，并是天真之禁诀也，高上之秘篇。兆守三一，得吾三经，即能乘云，上升太清，洞观无穷，游宴紫庭，微哉深矣！难可文宣。守一所生，三一见矣。既见三一，可求此经，当必授守三一之法，皇天上清，金阙帝君，真书之首篇，众真之妙诀。子而守一，一亦守子，子而见一，一亦见子。一须身而立，身须一而生，子身进退，千端万事，常当念一。饮食念一、喜乐念一、哀戚念一、疾病念一、危难念一、履水火念一、乘车马念一、有急念一、人之念一、举止瞩目念亦多矣。思念必专，不专无冀矣。患人有志不固，固不能久；知一名字而不能守，守不能坚志，志不能苦。思念无极，多有吁心，不能常守，故三一去则正气离失，失正气者故气前，故气前死日近也。俗人学道，多寻浮华，不信真一为贵，初有其志，后必变败。由用志不一，邪气来入故也。守一之戒，戒于不专，专复不久，久不能精，精不能固，固而不常，则三一去矣，为空宅尔，空宅无主，其身安久矣。<br />
　　太上告曰：气结为精，精感为神，神化为婴儿，婴儿上为真人，真人升为赤子，此一真之旨也。天有三玄，谓日、月、星也，亦为三精，是用长生；人有三宝，三丹田也，亦为三真，是用永存。《灵宝经》曰：“天精、地真，六宝常存，此之谓也。两眉间上，却入一寸为明堂、却入二寸为洞房、却入三寸为丹田泥丸宫。却入者，却就项后之背向也。丹田泥丸宫，正四方，面各一寸，紫气冲天，外映照九万里，北斗七星以魁为盖，以杓柄前指，外向也，变化大小，飞形恍惚，在意存之。上元赤子居中，在斗盖之下，赤子讳凝天，字元先，位为泥丸天帝君，其右有帝卿一人，坐相对，是齿舌脑之精神化而生也。上入为帝卿君，讳肇精，字玄生，此二人共治泥丸中，并着赤绣华衣，貌如婴孩始生之形。天帝君执上清神虎符，帝卿执《<br />
　　大洞真经》，坐俱外向或相向也。内以镇守泥丸、面目、齿舌、两耳、鼻、发之境，外以振威六天万鬼凶恶魔也。三魂七魄五日一来，朝而受事焉。心为中丹田，号为绛宫，镇心之中央，正四方，面各一寸，朱烟参天，外映照三万里，变化恍惚，在意存之。中元真人居其中，讳神珠，字子丹，位为绛宫丹皇君，其右辅皇卿一人，是五脏精神之结化也。入绛宫为辅卿，讳光坚，字四灵，此二人共治绛宫中，并着朱锦衣，貌如婴儿始生之形。丹皇君左手把《太清经》，辅卿君执《大有妙经八景章》，坐俱外向或相向也。内则镇守筋骨、五脏、血肉之境，外以震折万邪之不祥，养炁安神，长生久视，飞仙太霄。三魂七魄三日一来，朝而受事焉。脐下三寸，号命门丹田宫，下元婴儿居其宫，四方各一寸，白气冲天，外映照七万里，变化大小，飞形恍惚，在意存之。下元婴儿，讳胎精，字元阳，位为黄庭元王，其右有宝镇弼卿一人，是津气津液之神，结烟升化也，入在丹田宫。弼卿讳归明，字谷玄，此二人共治丹田下元宫，并着黄绣罗衣，貌如婴孩始生之状。黄庭元王左手把太白星，右手执《玉晨金真经》，弼卿执《太上素灵经》、九庭生景符，坐俱向外或相向也。内以镇守四胎、津血、肠胃、膀胱之府，外以消灾散祸、辟却万邪。三魂七魄一日三来，朝而受拭于王矣。<br />
　　守一之法，立春之日夜半之时，正坐东向，服气九过，咽液三十五过，毕，乃存北斗七星冉冉来下我顶上，却向天以杓柄正向，前指东也。存阴精，真人二星，亲泊头顶上，阳明、玄冥、二星，却在上也；阳明、阴精二星，在后面；玄冥、真人在前面。于是仿佛存念位定。又思三一之尊君，忽见变生，共出在斗魁之中；须臾，三卿君复坐如三尊，须臾，见六人俱登玄冥，纲行东去，达天关而止，俱向我口。又存见上元手扶<br />
　　上卿；中元手扶中卿，下元手扶下卿也。我乃咽气一通，良久，上元二人从气中来，入我口，上升还泥丸宫。次咽气一通，良久，中元二人从气中来，入我口中，归绛宫；次咽气一通，良久，下元二人从气中来，入我口中，归绛宫。次咽气一通，良久，下元二人从气中来，入我口中，咽入下丹田中。存天关星，令去口七尺，星在口前，三元入我三宫中。都毕，乃精念真一，各安所在，坐卧思之在心，心有所愿，事事心启之。所求者，亦心启求之。存思唯令静寂，若寝室内，昼日亦可存思。<br />
　　立春存三一，东向，如立冬精思；<br />
　　立夏存三一，南向，如立春精思；<br />
　　立秋存三一，西向，如立夏精思；<br />
　　立冬存三一，北向，如立秋精思。<br />
　　存思三一，各安其宫。毕，乃微祝曰：<br />
　　五方命斗，神致七星，三尊凝化，上招紫灵，六神徘徊，三宫丹城，玄通大帝，下洞黄宁，天真保卫，召引六丁，神仙同浮，乘烟三清，四体坚炼，五脏自生。<br />
　　卷五十一秘要诀法部七<br />
　　◎八道命籍<br />
　　《八道命籍》，一名《八间》，一名《八达》，又名《八解缠绵释结谢罪延福妙经》。太素三元君受于自然之章，封于太上灵都紫房之内，金章玉华三百人侍卫典香，东海小童、四极真人、西城王君封于峨嵋之山西室之中，万劫一传。有玄名帝简紫、字青宫玉藏之人，千年之内听得三传。上学之子不得此文，虚困山林，终不得道。所谓八道者，日月四时八节所行也。日行赤道，月行黄道，黄赤二道，阴阳之所恒行。至于立春、春分日，日月行青道二；（出黄道东）立夏、夏至，日月行赤道二；（出黄道南）立秋、秋分，日月行白道二；（出黄道西）立冬、冬至，日月行黑道二，（出黄道北）此八道也。日月行八道之日，各有变化。翱飞蠕动，含炁之流，草木飞沉，随缘感应，改故易新，轻者或更重，重者或更轻，善恶回换，炁象之运，自然而然。上学真人，因变行化，习吉除凶，进善黜恶，申明弃暗，入正治邪，练伪成真，厉思登圣。其法高妙，兹道玄通，故曰八达，至极无穷矣。<br />
　　一道命籍，立春清朝北望，有紫绿白云者是太上三元君三素飞云也。正存之，叩头搏颊各九，心礼四拜，再密咒曰：<br />
　　曾孙名今日幸遇三元君出行，愿得长生，侍给轮毂。馀所言随人意也。某病乞差，某厄乞度，某灾乞消，某事乞果，三见云舆白日升仙，不须复存思千百所施为，行此必有仙录，是故谓之八道命籍也。<br />
　　二道命籍，春分夜半子时东北望，有玄青黄云是太微天帝君三素云也，存思密咒皆如上法。<br />
　　三道命籍，立夏清旦北望，有紫青黄云者是太极上真君三元内宫真人三素云也，存思密咒皆如上法。<br />
　　四道命籍，夏至清旦南望，有赤白青云者是扶桑大帝君三素云也，存礼密咒皆如上法。<br />
　　五道命籍，立秋清旦正西望，有白赤紫云者是太素真人天皇白帝君三素云也，存礼密咒皆如上法。<br />
　　六道命籍，秋分清旦南望，有素赤黄云者是南极真人上皇赤帝三素云也，存礼密咒皆如上法。<br />
　　七道命籍，立冬清旦西南望，有绿紫青云者是上清真人帝君皇祖三素云也，存礼密咒皆如上法。<br />

                    <br>
                        　　八道命籍，冬至清旦正东望，有朱碧黄云者是太霄玉妃太虚上真人三素云也，存礼密咒皆如上法。<br />
　　右八道命籍之日月未至一二日，先沐浴烧香以待至日，依时出望，一食顷还室，阴雨则不望。非其日忽见此云，礼咒如上三倍，胜于其日也。凡先身今身、前世今世，罪结不除，谩谢不的，原恕赊迟，功行难进，魔试不知，多致退落，衰老易至，求升难期，一去长夜，幽苦未央。上学之士，悟此惊心，誓志仰慕，感玄彻灵，能得命籍，的断罪根，解释恶结，滋长善源，群邪不敢干，得真必速。谛念密修，即有验矣。<br />
　　◎八道秘言<br />
　　闲心静室，寥朗虚真，逸想妙观，腾跃玄人。苟诚感上会，精悟辉晨，亦将得见丹景之炁，三素飞云，八舆朱辇，紫霞琼轮，上清净眄，徊辔三元，高皇秉节，灵童攀辕，太素拥盖，南极临轩。于是冥光外映，蒙蔚龙颜，象烛太虚，流逸七观也。子能见之，则白日升晨，不烦凝霜濯华，玄映金丹也。<br />
　　一道秘言曰：以八节日清朝北望，有紫绿白云者是为三元君三素飞云也，其时三元君乘八轮之舆，上诣天帝。子候见之，当再拜，自陈，乞得侍给轮毂之祝矣。三见元君辇者则白日升仙。<br />
　　二道秘言曰：以八节日夜半东北望，有玄青黄云者是为太微天帝君三素云也，其时太微天帝君乘八景之舆，上诣高上玉皇也。四见天帝之舆者，则白日有龙舆见迎而升天也。<br />
　　三道秘言曰：以甲子上旬戊辰、己巳之日清旦西北望，有紫青黄云者是为太极真君真人三素云也，其时太极真君太极真人乘玄景绿舆，上诣紫微宫。九见太极舆者，则白日升仙。<br />
　　四道秘言曰：以甲戌上旬戊寅、已卯之日清旦东北望，有赤白青云者是为扶桑大帝君三素云也，其时扶桑公大帝君乘光明八道之辇，上诣太微宫。七见之者，则白日有云龙见迎而升天也。<br />
　　五道秘言曰：以甲申上旬戊子、己丑之日清旦正西望，见白赤紫云者是为太素上真白帝君三素云也，其时太素上真人白帝君三素云也，其时太素上真人白帝君乘翛条玉辇，上诣玉天<br />
　　玄皇高真也。十四过见之，则白日升仙。<br />
　　六道秘言曰：以甲午上旬戊戌、己亥之日清旦正南望，有素赤黄云者是为南极上真赤帝君三素云也，是时南极上真赤帝君乘绛琳碧辇，上诣阆风台。十过见之，则白日升仙。<br />
　　七道秘言曰：以甲辰上旬戊申、己酉之日清旦西南望，见绿紫青云者是为上清真人三素云也，其时上清真人乘玄景八光丹辇，上诣高上九天帝君。四见之者，则太一来迎，白日升仙。<br />
　　八道秘言曰：以甲寅上旬戊午、己未之日清旦正东望，有朱碧黄云者是为太虚上真人三素云也，其时太虚上真人乘徘徊玉辇，上诣太微天帝君。十五见之者，则白日升仙。<br />
　　右八道秘言，见者当再拜自陈如上法。三素云各自有色，色气上下相沓积，如所次说也。假令八节日见三元三素云者，则紫云在上，绿云次之，白云在下，共相沓也，子谨视之。上旬者，谓甲子之日初入月上十日之内有甲子日是也。非其时日而见此云者，亦当拜祝，则三倍于其日见也，他日效于甲子矣。行九真司八道之事者，则天人卫护，真皇守其命骨矣。夫非有仙名玉籍者，亦不能遇此经。见之者，皆玄书宿名，应为仙人，故也七百年内听得三传。施行此道者，勿令人犯其履屐，弄其巾褐也，七魄变成龙虎，守人地关，伏于屐履之下；三魂化成灵光之云，映其巾中。若有犯之者，则心震意惕，惕然自失，所以神亏魂散，精光翳滞也。常慎之侍书，有玉童玉女各七人，言白有经者之功过，摄万邪之不祥。若子视文，皆烧香于左右面也。传授之时，对斋四日，立誓委盟，为不漏不宣之约，须得其人，然后乃可付耳。违科负盟，七祖父母受拷于玄都地狱，身死下鬼，如四极明科。太虚真人南岳赤松子曰：此经或名《九素上书》，或名《太极中真玉文》，或名《八道金策》。按四极明科受书，皆立誓约盟不传泄，以代歃血割发之信验也。<br />
　　其受九真太上真文<贝危>白素九十尺；其受八道秘言黄老隐法，<贝危>素丝八两；其受太上镇生五藏云腴之法，<贝危>金纵容珠二枚，以为闭密藏之誓。若有违盟泄露，如神州四极法。晋永和七年岁在辛亥十月四日丁巳夜，受刘君九真中经八道秘言，斋盟如法。<br />
　　◎太上曲素五行秘符──太极左仙公撰<br />
　　太上告后圣金阙帝君曰：元气分判，天地开张，阴阳贯位，三五成官，玄置六甲，化生五行，金木水火土，总御中元，以炁相生，混合成真。后学求仙，不知道源，徒劳存思，损疲形神，积涉无感，望道泯泯。夫欲寻本，当归其根，失根求生，万不得全。今欲抄集上皇玉文，出以相告，子择贤而传。其法宝秘，望不在言，可依明科承而奉焉。<br />
　　太上五行秘文，与天地同生，混仙万真，总御神灵。天无五行，则三光不明；地无五行，则山崩岳倾；人无五行，则身朽零。故五行混合，相须而生，若有志心，当寻真名。既受其法，天地同根，呼魂招魄，保命役神，修之九年，克登上仙。夫受曲素诀辞，学上真之道，当知五行父母，真君内讳，存以招魂，召以制魄，魂魄长存，真神总归宫宅，备守形身，便得反于自知。若此，克遂游宴玉清，与炁合真矣。<br />
　　凡修此道，当以甲乙之日入室烧香，东向存思甲父乙母二真之神。父讳青婴，冠九玄碧宝玄冠，衣翠羽章衣，手执青精保命秘符；母讳浩先，头作颓云之髻，着飞青锦裙，手执化生丹霞符。二人以玄符授我身，便叩齿九通，咒曰：<br />
　　真君父母，化生二灵，三五反真，与元合冥，外摄游魂，内固魄精，长居宫宅，无离我形，长与三元，同保玉清。毕，服符。又叩齿九通，咽液三过止。修此九年，洞睹无穷，彻视远闻，逆知吉凶。<br />
　　丙丁之日入室烧香，南向存思丙父丁母二真之神。父讳枢户，冠朱阳通天宝冠，衣绛章之衣，手执朱明保身长存秘符；母讳纳灵，头作飞云之髻，衣丹罗飞裙，手执中原黄精秘符。来授我身，便三呼二真内讳，咒曰：<br />
　　阴阳变化，二景生真，玉灵反魂，拘魄镇神，三五混合，无离我身，得保日月，三景齐晨。毕，服符。又叩齿九通，咽炁三过止。修此八年，真灵降见，云舆来迎。<br />
　　戊己之日入室烧香，向西南存思戊父己母二真之神。父讳长御，冠黄华三宝玄冠，衣黄章单衣，手执中元度命秘符；母讳来生，头生二角颓云髻，着黄锦飞裙，手执金兕自然秘符，来授我身，便三呼二真内讳，咒曰：<br />
　　中元玄纪，摄御四方，化生五炁，混合帝房，拘魂御魄，与形合同，长保天地，历劫无穷。服符毕，又叩齿九通，咽液三过。止修此十二年，彻见八方，身化金光，乘虚太空。<br />
　　庚辛之日入室烧香，西向存思庚父辛母二真之神。父讳启明，冠九元碧宝玄冠，衣素羽衣，手执素灵召神保命秘符；母讳德神，头作飞云之髻，衣素锦飞裙，手执玄阴生形上化秘符。来授我身，便三呼二真内讳，咒曰：<br />
　　金精玄注，结炁九灵，流真混合，灌养身形，使我魂魄，安镇黄宁。饥食三元，渴饮玉精，乘虚驾浮，游宴紫庭。仍服符毕，又叩齿九通，咽炁三过止。修此六年，得驾景霄晨，出入紫房。<br />
　　壬癸之日入室烧香，北向存思，壬父癸母二真之神。父讳<br />
　　朔灵，冠玄晨之冠，衣皂纨单衣，手执通灵长命秘符；母讳法劳，头作颓云髻，衣玄锦飞裙，手执飞仙腾化秘符。来授我身，便三呼二真内讳，祝曰：<br />
　　上有九元，化生阴阳，五行参差，金刚反强，三晨宝耀，冠我衣裳，五色流黄，天关开张，上升玉清，出入帝房。乃服符毕，又叩齿九通，咽炁九过止。修行五年，洞视无涯，逆知吉凶，乘虚驾浮，上升霄晨。<br />
　　◎玉佩金铛（黄衣童附）<br />
　　上灵元年正月一日，六元合庆，甲子直辰，元始天王与太帝君共乘碧霞流飚紫辇，上登九玄之崖无色之端，徘徊洞天，逍遥极元，流眄纵体，适意浮轮。有青鸟来翔，口衔紫书，集于玉轩。奉受记文曰：玉佩金铛，大极金书，玄真洞飞，二景宝经。二君以金青盟天，禀受上真。铸金为简，刻书灵文，使龟母按笔，太一拂筵，盛以云锦之囊，秘于郁森之笈，封以玉清三元之章，付仙都老公侍仙羽郎，藏太素瑶台玄云羽室。<br />
　　玉佩者，九天魂精，九天之上名晨灯，一曰《太上隐玄洞飞宝章》，处于玉清之馆太霄之中，结青阳之炁，灵照九天，青光沌沌，洞照三元之台，色如青玉，形如月圆，内有空玄玉台紫殿，则魂精帝君处在中央。《太霄隐书》云：玉佩，玄台南轩之文。经曰：欲求长生，宜先取诸身。月华月精，日霞日精，左回玉佩，右把金铛，二景缠绵，双神安康，上行太极，下造十方，坚存玄真，宝固灵根，玄谷华婴，灌映沉珍，漱月咀日，以入天门。金铛仰注，玉佩执关，青白分明，适我泥丸，<br />
　　宝液闭精，炼柔身形，三君备卫，丹绛之裙，珠绣华帔，飞锦青裙，带月衔日，首建紫冠，安坐明堂，阴以七元，黄庭戊己，塞镇邪源，恭司二子，无英、白元，桃康三老，当我生门，通彻五府十二之纶，吐纳六宫，魂魄欢欣。却此百痾，辟热除寒。二景缠络，万神内欢，有明其文，飞升南轩。把金铛玉佩，八景玄光，九天同灵，玄母齐房，阴哺阳导，明色鲜容，位刻丹室，名题帝宫，三周九度，与运混同。此玉佩宝文，太极玄真之经也。能修之者，皆飞行太虚，逸放九清，白简结录，东华书名。西王母令刻书此于昆仑之山玄圃之室，自非清虚之质，不得窥参。<br />
　　夫欲腾九清、宴南轩，回玉佩于明堂，引金铛于泥丸，降魂真于晨灯，招飞景于帝君。凡行此道，常以暮卧，两手抚心，闭目在景，存玉佩青阳之气，光色沌沌，如月之圆，灵映兆身，洞达一形。魂精帝君姓开明，形长九寸，头建紫冠，披珠绣华披，衣飞锦青裙，带月衔日，乘御青鸟，在青光之中下降兆身，安镇泥丸。兆当叩齿九通，咽液二十七过，阴咒曰：<br />
　　玄元太灵，九天魂精，晨灯朗映，结炁光青，号曰玉佩，洞耀太明，带月衔日，建符执铃，华光流焕，普天郁冥，乘空控翮，丹辕紫軿，先晏三元，回降我形，镇在泥丸，下流黄庭，检魂束魄，万鬼安宁，五藏结络，九穴华荣，八景腾飞，升入玉清。毕，以手相摩令热，拭目二七过，咽炁三过止，便卧。如此则魂安魄宁，万神镇宫，内固灵气，外塞邪源，八景变化，炼真变仙。行之九年，克能洞睹幽冥，逆究未然，坐在立亡，与神对颜；一十八年道成真降，飞行上清。学无此法，则三魂不守，七魄不宁，三尸飞翔，九虫奔惊，攻伐形内，来邪通精，神炁散游，体不洁清。徒劳咽液，损炁丧灵。有得此道，克成长生，宝慎密修，命胡可倾？<br />
　　金铛者，九天魄灵，九天之上名曰虹映，一曰上清华盖阴景之内真，处上清之馆太霄之中，结白烟之炁，灵映九天，白光奕奕，洞观上清，色如白云，形如玉山。上有琼林之宫，则魄灵帝君所处。《太霄隐书》云：金铛之经，于玄台北轩之内。文曰：欲求飞仙，当炼魄灵。魄灵魂精，九天俱生，二景缠绵，双神洞明，右回金铛，左旋玉铃，流光紫虚，耀真上清，飞行太极，下造八冥，坚存玄真，保固华婴，日月交溉，玄谷益盈。玉佩金铛，青白分明，镇我明堂，魂安魄宁，是谓华盖。九天帝灵，紫绣珠帔，飞罗丹裙，带日衔月，首建华精，安坐明堂，阴以七星，上降陵梵，务猷、黄宁三老帝尊，固我长生，通彻胃管六府五庭，虹映缠络，万神卫形。有得其文，飞升上清。此金铛宝文，上清阴景之内真，能修之者，皆上步霄霞，遨游太极，寝宴九空，游行紫虚也。西王母令刻书此文于昆仑山积石之阴，自无玄图帝简、录字丹台，此文不可得而披也。夫欲腾景九霞之上，运身上清之中，回金铛于泥丸，引玉佩于明堂，降华盖于虹映，招飞景于帝君者，常以鸡鸣天光未分之时，叩齿二十四通，思金铛白云之气，光色奕奕如玉山，映灵兆身，洞达一形。魄灵帝君姓晖，讳鞬元，形长九寸，头建华冠，披紫绣珠帔，飞罗丹裙，带日衔月，乘白翮之鸾，在白光之中下降兆身，入明堂之中。便引炁二十四咽，阴咒曰：<br />
　　九天魄灵，元始上真，虹映峨峨，白光玉山，号曰金铛，天帝之神。带日衔月，迅辔白鸾，上宴玉清，出入三元，回降我形，安镇灵关，拘魂御魄，万神自欢，五内生华，灵秀玉颜，策云飞行，上升帝晨。毕，摩两掌令热，拭额二七过，捻两目后二七过，咽液二七过止。此则金铛下映，帝君安镇，万神总归，身生光明，行之九年之内，飞行上清矣。<br />
　　又当以月一日及甲子太岁本命之日，清斋入室，白书九天<br />
　　魄灵太霄阴符于青纸上，夜半向东方，叩齿二十四通，诵金铛之经一遍，存金铛白气之光，当奕奕洞明如玉山，灵映兆身，洞匝一形。兆引白光二十四咽止，服太霄阴符，微咒曰：<br />
　　玄阴七云，九天魄精，玉山奕奕，虹映上清，金铛玉佩，与天同生，二景缠绵，下降我形，列奏丹台，刻书紫名，得乘飞舆，流黄郁冥，飞空腾虚，升入洞庭，上享无极，与天齐灵。毕，摩两掌，拭额三九过，手接目外皆一七过，又咽气三七过止。<br />
　　○黄衣童<br />
　　《华阳诸洞记》曰：黄衣童者，即玉佩金铛之官耳，凡坐上常有一人共坐昉昲者，即太极真人也，时或往来。盖受行玉佩金铛经者，自然致太极真人耳。唁云：“服九灵日月之华，得降我太极之家”，此之谓也。凡修太霄之道，存回金铛玉佩之法，当兼日月之精，以炼五胎之神，招日中五帝，月中五夫人，二景玄映，下降我形，使面有玉泽，体发奇光，内外洞朗，心聪目明，于是玉佩可挹，金铛可旋也。魂魄帝尊将憩子之房，晨灯虹映之光将可立升也。<br />

                    <br>
                        　　◎流金火铃（振威大祝附）<br />
　　流金火铃，以太上大道君游宴之圆光，上激九天之威，下<br />
　　灭六天之凶，玄光灵映道君之项，流照八极四十万里，三天立正之初，罢除六天之始，以传太微天帝君神文，藏于琼宫玉房之内，灵光自明，焕赫上清，飞龙毒兽翼其侧，紫云玄晖盖其巅，玉华之女、金真之童各三百人典卫灵文，散香虚庭，积七千年化生五符，光彻八方，因有五方营卫之官。太微天帝君以传金阙后圣道君，后圣君以付上相青童君，使授诸为真人者，佩游上清。学真之夫，而无流金火铃项生圆光。皆不得上登三光。若有金骨玉质，玄名青宫，得受此文，佩之而行，诸天诸地、四海五岳，率天众圣仙官，莫不稽首来迎，净光骇动，所制不轻，三元立遣玉女玉童三十六人侍卫其身。佩之九年，得乘八景玉舆，飞行太空。流金火铃者，九星之精，一名圆光太上之威幸，生于九天之先，结气成文，光明焕赫，彻照十方，悬精垂映太上之项，积七千年化生五铃神符，玄降太微天帝君，威摄八极天之魔神，布之霞庭，率天以下莫不总统。太上大道君宝秘此道，告下普天主司真仙纠察轻泄。有真仙之才得佩此符。不依玄科而轻付非真，秽慢灵文，皆七祖受殃考，及先师同充鬼官。以紫缯二尺二寸，朱书戴之头上。若有金名玉骨，得佩此文，皆宿命应仙。佩符之身，出入游行，恒当存想己身项上有圆光，映照四十万里之外，九年之中动心念真，清斋笃志，克得真灵下降，圆光自明，乘空而行，坐在立亡。<br />
　　◎五铃登空虚保仙上符（在本经）<br />
　　流金火铃内存振威大祝<br />
　　修佩流金火铃，出入远近，经履危险，冠病之中，厄害之<br />
　　下，当存真光以自卫，开道万里之路，发行之始，正向其方，叩左齿二七通，咽炁三十六过，思所在之处形象，山林、草木、人民、禽兽、神灵，分明朗然，皆来朝拜我身；思北斗七星覆我头上，仍存我左目为奔星，右目为迅电，其光焕赫，奔星九万里外所见之道路随光开通，山林、草木、人民、屋宅、兵寇、鬼炁尽令消灭，无复孑遗，四道豁然。因祝曰：<br />
　　前开后闭，天平地昂，神公出游，四道开张。当令天地，通我桥梁，前后左右，洞达八方，我左掷奔星，右迅电光，流火万里，何妖敢当？太一将送，万神来迎，有所之向，靡不吉良。乘云驾虚，上升太空。毕，引二目之精，各还其宫，左取七炁，右取七炁，咽之，毕。如此可以冒险涉艰，攻鬼伐兵，炁无不应，应响荡然，其法至妙，不得妄传，口口相授而已，明慎之焉。<br />
　　五帝流铃五符，威制极天之魔，召摄五方神灵，上应五晨参落七元，下应人身九孔七明，周天竟地，靡有不关，无幽不测，无细不鉴。有符则光见，掷符则振威。子若佩之，口受师言，若在人间遇恶鬼之地，当作振威大祝。北向闭炁十二息，思五方炁覆冠一身内外，晻冥睹无所见，因叩齿三十六通，咽五方炁，方各三咽，炁徐尽入兆身，存我两目童子，光如流星，焕落五方。便祝曰：<br />
　　天元七精，五帝流铃，焕掷电光，如天奔星，光耀十方，照鬼真形，有何小妖，当我生门；太上有命，诛戮无亲，屠肝刳腹，绝鬼灭精。千千皆摧，万万皆倾。神威吐祝，摄录无停。便咽炁三十六过止。如此一祝，则五方神官皆保甲命，卒摄录所在有灵之炁，束缚诣庭。三祝，则鬼王灭种。若入五岳，周游山川，冒险履峻，皆当未及其处五步，叩左齿三十六通。若之东岳，便存东方青帝希林珠官属九千人，卫我前后左右，以<br />
　　青霞之炁覆冠我身；若之南岳，当存赤帝丹玄子官属八千人，卫我前后，以绛云之炁覆冠我身；若之西岳，当存西方白帝少皓灵官属六千人，卫我前后，以素霞之炁覆冠我身；若之北岳，当存黑帝玄冥皓官属五千人，卫我前后，以皂云之炁覆冠我身；若之中岳，当思黄帝执中元官属万二千人，卫我前后，以黄云之炁覆冠我身。毕，祝曰：<br />
　　乾元耀灵，七星玄精，五斗华盖，绕络我形，五色飞霞，混合交并，身佩七元，流金火铃，焕掷无方，极天郁冥，五帝神官，驱策天兵，为我摄制，山川土地，千鬼万灵，皆来束首，自送真形，前诛后戮，所捕无停。毕。如此一祝，天魔灭迹，万鬼来朝，游行五岳，履涉山川，无复试观之患，五岳仙官自奉送五芝玉英来给子身。若在军寇之中，悬白之下、厄难之处，当叩右齿十二通，存七星覆我，玄光洞映，周匝一体，存肝为木星出在左，肺为太白星出在右，心为荧惑星出在前，肾为辰星出在后，脾为镇星出在胸，上令五星精炁，缠绕前后，我身居斗魁之中、五星之下。又思五帝神官卫我左右。祝曰：<br />
　　天为我屋，地为我床，五岳山河，为我桥梁，玄斗元精，为我衣裳。藏身七元之内、流火之乡，度我者太一务猷，过我者白元无英，灾不能干，兵不能伤，当令我身上诣金阙九老之京。毕。如此在屈厄之中，垂终之命，便得解脱矣！<br />
　　卷五十二杂要图诀法部<br />
　　◎九真行事诀<br />
　　三月三日、五月五日，以东流水沐浴、烧香于左右。毕，向王气再拜，心祝曰：<br />
　　太上高真，九灵之精，使某飞仙，登于紫庭，沐浴华池，身神澄清，精通太虚，五脏自生。<br />
　　第一真法：平旦按手两膝上，闭气瞑目内视，存天精君着朱衣、巾丹冠，坐在心中，口出紫炁，以绕心外九重。因叩齿九通，咽液九过，祝曰：<br />
　　天精大君来见心中，身披朱衣，头巾丹冠，左佩神符，右带虎文，口吐紫华，养心凝神，赤藏自生，得为飞仙。<br />
　　第二真：辰时按手如法，存坚玉君着素衣、巾白冠，入坐诸骨中（恍惚兮形存之，无的所行也）口出白气，以绕骨九重。乃叩齿九通，咽液九过，祝曰：<br />
　　坚玉大君来入骨中，身披素衣，头巾白冠，左佩龙书，右带金真，口吐白气，固骨凝筋，白骨不朽，筋亦不泯，百节生华，使我飞仙。<br />
　　第三真：巳时按手如法，存元生君着黄衣、巾紫冠，周旋血脉，津液之中，口吐黄气，缠熏孔脉之外九重。乃叩齿九通，<br />
　　咽液九过，祝曰：<br />
　　元生大君周灌血枢，身披黄衣，头巾紫芙，左佩虎箓，右带龙书，口吐黄津，固血填虚，精盈液溢，九灵俱居，使我飞仙，天地同符。<br />
　　第四真：午时按手如法，存青明君着青衣、巾翠冠，坐肝内，口吐青气，绕肝九重。乃叩齿九通，咽液九过，祝曰：<br />
　　青明大君，来入我肝，身披青衣，头巾翠冠，左佩虎章，右带龙文，口吐青气，养肝导神，青藏自生，上为天仙，太一护精，抱魄捡魂。<br />
　　第五真：未时按手如法，存养光君着绿衣、巾莲冠，坐脾中，口吐绿气，绕脾九重。乃叩齿九通，咽液九过，祝曰：<br />
　　养光大神来入脾中，身披绿衣，头巾莲冠，左佩玉铃，右带威神，口吐绿华，养脾灌魂，熏藏自生，上为真人。”<br />
　　第六真：申时按手如法，存白元君着龙衣、巾黄晨华冠，坐肺中，口吐五色气，绕肺九重，乃叩齿九通，咽液九过，祝曰：<br />
　　白元大君，来坐肺中，身披龙衣，黄晨华冠，左佩玄书，右带虎文，口吐五气，理肺和津。白藏自生，飞仙紫门。<br />
　　第七真：酉时按手如法，存玄阳君着紫衣、巾芙蓉冠，化形并入两肾中，口吐苍气，绕肾九重。乃叩齿九通，咽液九过，祝曰：<br />
　　玄阳大君入坐肾中，身披紫衣，头巾芙晨，左佩龙符，右带凤文，口吐苍华，灌肾灵根，黑藏自生，身为飞仙，北登玄阙，游行大关。<br />
　　第八真：戌亥时按手如法，存含景君着锦衣，巾紫冠，坐胆中，口吐五色气，绕胆九重，乃叩齿九通，咽液九过，祝曰：<br />
　　含景大神来坐胆中，身披锦衣，头戴紫冠，左佩神光，右带玉真，口吐五气，养胆强魂，和精实血，理液固身，使我上升，得为飞仙。<br />
　　第九真：子时按手如法，存无英君着龙凤衣、巾紫华冠，坐洞房中，口吐紫色气，绕头九重，又吐紫气，绕两目内外九重，又吐紫气，绕舌九重，又吐紫气，绕齿九重。（凡四过，炁各各绕合）乃叩齿三十六通，咽液三十六过，祝曰：<br />
　　天昌祖君、帝皇元神，镇守紫房，宫在泥丸，黄阙金室，混为九真，龙衣凤帔，紫华青缘，手把黄符，头巾华冠，左佩金瑛，右带虎文，下坐日月，口吐紫烟，周气齿舌，朝溉眼辰，出丹入灵，呼魄召魂，凝精坚胎，六合长欢，上登太微，列补仙官。<br />
　　凡行九真之道四十年，五脏自生，上登上清。若长静山林，可日日行之也。<br />
　　◎升玄行事诀<br />
　　一日、三日、五日禺中，若夜半入室，北向正坐，按手定气，临目存北斗九星（星紫色，纲赤色，形大小随意）忽来入头泥丸中，偃魁向上，杓指前，魁中有鬼神，名奇剑字灵纲，着紫羽帔丹锦裳，巾芙蓉冠，手把流铃，坐向外。良久乃咽液五十过，叩齿九通，以左手第三指捻两眉中央，微祝曰：<br />
　　太上紫晖九通之尊，华盖七落，回曜万晨，动御高灵，静和景云，阴阳流灌，三气中分，游济无外，焕朗众天，令月启辰，来登泥丸，元精结感，化为大神，名曰奇剑，厥字灵纲，<br />
　　正坐斗中，游我明堂，凤羽紫帔，虎锦丹裳，左带玉佩，右腰金铛，手把流铃，头巾神光，吐气溉精，泥丸以康，魂魄凝和，植华柱梁，使我飞仙，超虚蹑空，上造上清，策虎命龙，北朝玉帝琼林上官，西竭太素。更按手，咽液三十过，叩齿九通，又祝，乃起，北向再拜，次西向，再拜。<br />
　　七日、九日、十三日禺中，若夜半入室，北向正坐，按手定气，临目存北斗七星，来下入心绛宫中，魁在下向外，杓指上，魁中有神名旋度，字素康，着绛羽帔，龙带虎裳，巾芙晨冠，项有圆光，坐向外。良久乃咽液五十过，叩齿九通，以右手第二指微捻，心祝曰：<br />
　　太上紫真九气中灵，包括万度，璇玑焕明，飞霞流曜，晖烛玉清，玄盖众辰，阴阳判成，四和交降，七纬顺生，肇月吉辰，来映心庭，飞光落景，中元充盈，六府启开，华液泯平，魂魄制炼，得真之精，感至触变，亿化立成。忽见大神，正坐安房，整气朝津，百节开通，攀斗据魁，眄邈百方，其名旋度，厥字素康，绛羽华帔，龙带虎裳，身充宝曜，项负圆光，首巾飞晨芙冠低昂，使我飞仙，超浮太空，上造紫阙，北朝玉皇，役使万神，众灵奉迎，心上生华，庆云永昌，凤箫冷冷，鸾吹锵锵。更按手，咽液三十过，叩齿九通，又祝，乃起，南面再拜。<br />
　　十五日、十九日、二十三日禺中，若夜半入室，北向正坐，按手定气，临目，存北斗九星，来入脐下丹田中，魁在下向外，杓指上，魁中有神名抗萌，字流郁，着黄羽帽，龙衣虎带，巾绿芜冠，坐向外。良久乃咽液六十过，叩齿九通，以左手第三指捻鼻人中，祝曰：<br />
　　太上紫皇，焕朗中枢，九玮炳霭，光透太霞，万灵仰镇，千神植牙，七度用明，九烟芬葩，制阳表顺，执阴以和，其晖<br />
　　启阵，玄根物罗，肇月惟吉，观映脐内，紫气发霄，飞光纵坠，炼我魂魄，华精萦蔚。忽见大神，上宫灵贵，名曰抗萌，厥字流郁。正坐脐中，乘斗九气，吐纳云液，平血理胃，黄凤羽帔，龙衣虎带，手启日根，头巾绿芙，腰流火铃，焕电映无，使我飞仙，超空蹑浮，上造玉房，携带霄虚，役使万神，天地同休。更按手，咽液三十过，叩齿九通，又祝，乃起，向本命再拜。<br />
　　八节日，夜半入室，北向正坐，按手定气，闭目内视，存身冉冉起上，飞升斗魁中（思念良久，如觉我身已在斗魁中也）。又存向三神名字服色貌如婴儿，并与我同坐，我心拜之。又存斗中玉妃，名密华，字璘蒨，披锦帔，凤光鸾裙，巾紫芙蓉冠，在我前坐，口吐紫烟，入我心中。良久咽液八十过，叩齿九通，左手抚心，微祝曰：<br />
　　太上丹灵，玄光飚焕，九绛启璇，晖气澄散，晨幽朗烛，七曜蔚灿，二景奏明，阴阳以判，四度用昌，云津回灌，八节气启，上升九元，据斗攀纲，奉见三晨，问我稽留，何不升仙？我即稽首，畏思已前，帝乃赫庄，口衔日根，左破六天，右蹙酆山，流铃上焕，万魔碎分。遂和我魄，强我三魂，藏斗内曜，九精在心，紫霞洞映，飞光万寻。和魄制魂，六胎调炼，感精变跃，玉妃忽见，坐当我心，俯视仰眄，其名密华，厥字璘蒨，吐纳朱气，和平百关，身服锦帔，凤光鸾裙，腰带虎录，龙章玉文，手执月华，头巾紫冠，腾跃太霄，驾景盖天，书名太素，我得飞仙，超浮崆峒，乘琼太元，上造朱房，役使万神，纪均二度，遂返婴颜，北帝溉电，南帝火陈，东苍启烛，赫赫雷震，西流双抃，呜音唱钧，四举超跃，荐我玉真，遂乘八景，遨宴九烟。”更按手，咽液三十过，叩齿九通，更祝，乃起，向西北再拜毕（行此九真升玄存九皇之道一十四年，超浮虚无，上登上清）。若长静山林，可日日行之。<br />
　　◎方诸洞房行事诀<br />
　　暮卧，平枕偃卧，小举左手，垂右手，正心，阴祝曰：<br />
　　第一太星精，名玄枢，愿某飞仙，乘虚驾浮（存下一室，着左足前小远安之）。<br />
　　第二元星精，名北胎，愿某飞仙，游行洞台（次下，着左手前把之）。<br />
　　第三真星精，名极上真，愿某飞仙，得治三玄（次下，当头下）。<br />
　　第四纽星精，名璇根，愿某飞仙，列为玉名（次下，着右手前执之，令成魁形）。<br />
　　第五纲星精，名天平，愿某飞仙，登行上清（次纽星右）。<br />
　　第六纪星精，名命机，愿某飞仙，名书太微（次纲星右）。<br />

                    <br>
                        　　第七关星精，名玄阳，愿某飞仙，得使玉童（次纪星右）。<br />
　　第八帝星精，名高上玉皇，愿某飞仙，登后圣之堂（次下还魁中，当右足前，纲连纽星）。<br />
　　第九尊星精，名太微帝君，愿某飞仙，得入丹瑶玉房（次下，当左足前，太星内纲连帝星）。九祝毕，更分明审，存如斗形（令一五七、二四六皆相应也），安卧其中，乃叩齿三七通，阴祝曰：<br />
　　九星太精，北极真君，益我精胎，强我三魂，左引日华，右拘月精。辰中黄景，元虚黄真，使我飞仙，上登紫烟。神气玉符，当守生门，万邪伏法，受形斗君。<br />
　　又存斗星，分精别为小斗形，从斗户入洞房中，杓左右，<br />
　　魁中有黄老君魂，衣黄华绣衣，坐在中央，己魂如己服色坐在右，相对赤子衣赤绣华衣坐在左（黄赤子并如婴儿之色）。使斗星精光照彻，五内百节皆令赤光赫然。祝曰：<br />
　　洞房元精，赤子太尊，斗光华盖，来照泥丸，宝炼骨血，制魄拘魂，使某飞仙，乘云登晨，上朝玉帝太上元君。<br />
　　若月旦存之者，当兼思北辰六星，起真纽星间右列；又思华盖二十二星，以十一星为纲连，真星右列，小曲；起以十一星为盖，前近关星，曲阴后对纲星。旦欲起，先叩齿二七通，咽液二七过，阴祝曰：<br />
　　天元上一斗中七童，上清紫精，在兆身中，华衣紫盖，太素玄宫，后圣灵气，下入洞房，使我飞仙，行太极金堂。<br />
　　凡行洞房道七年，除死籍，上生名，刻方诸府；十八年，九精来下，云车见迎，白日登晨。常以月三日、二十七日夜，窃候北斗魁中第八帝星高上玉皇神、八景灵元君，第九尊星太微玉帝君神、太素七晨元君，此星紫光焕焕，甚大见者。各随见之名呼之，再拜，叩头请乞（见一星增年三百，见二星增年六百）。慎勿传之，道之所秘也。<br />
　　◎五神行事诀<br />
　　鸡鸣时，向东平坐，临目，存青炁从日中来，忽入头泥丸中。泥丸中有两青烟，复各从目中出，变成二童子如婴儿，上下青衣，左目名飞灵在我左，右目名晨婴在我右，各吐青炁灌绕我身，洞彻内外。极念良久，叩齿九通，咽液九过，微祝曰：<br />
　　东方上灵，日炁焕青，旦入泥丸，炼脑保形，左变右化，得道之名，使我上朝太素紫清。<br />
　　午时向日平坐，临目，握固，存日中有两赤气来，各入手掩中，变成赤童如婴儿，上下赤衣，左手名按生在我左手中，右手名方盈在我右手中，各吐赤炁灌入我口中。极念良久，叩齿咽液各九过，微祝曰：<br />
　　太阳正真，赤云运烟，玉灵化生，与我相亲，按生方盈，日中之神，理仙护形，延命亿千，举体合景，升为高仙。<br />
　　晡时向日平坐，临目，存日中有两白气来，入两足跖心中，变成二白龙，一名飚精在我左，二名欻亭在我右，各吐白烟，入我两鼻孔中，遥达胇。胇中有一童子如婴儿，上下白衣，名素明子，从鼻孔中出，在我右立，口吐白烟，郁我面上。极念良久，叩齿咽液各七过，微祝曰：<br />
　　玉皇飚欻，二龙降晨，入我两足，化生一身，素明童子，左回右旋，和摄真气，养育五神，负我上奔太素宝仙。<br />
　　◎二十四神行事诀<br />
　　平旦平坐，闭目内视，握固两膝上，叩齿二十四通，存乎脑神觉元子，字道都（形长一寸一分，白衣），发神玄文华，字道衡（长二寸一分，玄衣），皮肤神通众仲，字道连（长一寸一分，黄衣）目神监生，字道童（长三寸五分，青衣），项神灵谟盖、字道周（长五寸，白衣），膂神冲益历辅、字道柱（长三寸五分，白玉素衣），鼻神冲龙玉，字道微（长二寸五分，青黄白色衣），耳神名梁峙，字道岐（长七寸，衣赤衣）凡五<br />
　　过，存呼各安其所，乃叩齿八通，咽液八过，微祝曰：<br />
　　上景八神，一合入身，举形遁化，流变适真，千乘万骑，俱升帝晨，八灵翼体，玉华卫身，恍惚十周，迳造日门。又存呼神三过止。<br />
　　次存呼喉神百流放，字道通（长八寸，九色衣），肺神素灵生，字道平（长八寸一分，白衣），心神焕阳昌，字道明（长九寸，赤衣），肝神开君童、字道清（长六寸，青衣），胆神龙德拘，字道放，（长二寸六分，青黄绿衣），左肾神春元直，字道卿（长三寸七分，玄白色衣，五色无常），右肾神象他无，字道玉（长三寸五分，衣白或黑衣）脾神名宝元全，字道骞（形长七寸三分，色正黄），凡三过，各安其所。乃叩齿九通，咽液八过。微祝曰：<br />
　　中景八神，九变九飞，炼魂正身，明景同晖，得与八神合辇齐威，千乘万骑，上登太微。又存呼神三过止。<br />
　　次存呼胃神同来育，字道展（长七寸，衣黄衣），穷肠中神兆滕康，字道还（长二寸四分，黄赤衣），大小肠中神蓬送留，字道厨（长二寸一分，衣黄衣），胴中神受厚勃，字道虚（长七寸一分，九色衣），胸膈神广英宅，字道仲（长五寸，衣白衣），两胁神臂假马，字道成（长四寸一分，赤白衣。），阴左卵神扶流起，字道圭（长二寸三分，青黄白衣），阴右卵神苞表明，字道生（长二寸三分，青黄白衣），凡三过，各安其所。乃叩齿八通，咽液八过，微祝曰：<br />
　　下景八神，散景化灵，紫烟郁生，含元守精，魂魄以安，真气以宁，千乘万骑，与我同并，先造太素，北揖上清。又存呼神三过止。<br />
　　次存呼道一内神遁无马，字道极生（长二寸三分，紫色衣）。凡三过，令安坐心中，乃叩齿三十通，咽液二十四过，微祝<br />
　　曰：<br />
　　玄上内真－养形侍晨，总纽摄纲，九度八旋，出液内精，和灌众神，五脏生华，返老童颜，千乘万骑，与我升天，上朝太阶，高揖玉神。又存呼神三过止。<br />
　　日中、夜半，亦更存如上法（若人多事难专者，日中可存中景，夜半存下景，亦佳也）。夜半存者，当去枕、平卧、握固、放体而存之。若月一日、六日、十一日、十六日、二十一日、二十六日夜半，存神讫，又存两目中，有白气如鸡子在目前，须臾变成两明镜，径九寸，以前后照我一体，并上二十四神，洞鉴分明。良久，心祝曰：<br />
　　大明宝镜，分形散化，鉴朗元神，制御万魔，飞行上清，帔云巾罗，役使千灵，封山召河（毕，可以开眼也）。<br />
　　常以庚午日日中，取清水一斗，真丹一铢，投水中，向月建左行三七过，搅之，祝曰：<br />
　　玄流朱精，生光八明，身神众列，并来见形，彻视万里，中达九灵。东向洗目二七过，久行之，得见二十四神（行五神、二十四神法十八年，千乘万骑来迎召，上造紫清）。<br />
　　◎五辰行事诀<br />
　　夜半清静，坐卧任意，临目，视存太白星在玉珰紫阙（在眉上一寸，直入一寸，阳日在左，阴日在右），次存辰星在天中帝卿玄宫，（在眉间直上，来至发际五分，直入一寸），次存荧惑星在玉门华房（在目内眦际五分，直入五分，阳日在左，阴日在右），次存岁星在洞阙朱台（在目后一寸，直入一寸，<br />
　　阳日在左，阴日在右），次存镇星在金匮黄室长谷。（在鼻人中中央，直入二分，星缀悬于上），良久，令五星出光芒，五色烟熏绕一身，洞彻内外（五色各随其星之色）。乃叩齿五通，咽液二十五过，微祝曰：<br />
　　高元紫阙，中有五神，宝曜敷晖，放光衡门，精化积生，变为老人，首巾紫容，绿帔绛裙，右带流铃，左佩虎真，手把天纲，散绛飞晨，足蹑华盖，吐芒练身，三景保守，令我得真，养魂制魄，乘飚飞仙。咽液三过，叩齿三通（若别有所愿，于祝后续言之）。<br />
　　凡此五处，各方一寸，星如弹丸居中，照洞面体。鸡鸣时，存日月象在六合府中，日在左，月在右，光明洞形（此在两目上角，小仰高空中接之，叩齿闻有四动在其中是也，直入一寸方九分）。叩齿七通，咽液九过，祝曰：<br />
　　大明灵神，九度郁青，招霞藏晖，灌练五形，宫驾六合，七神调平，使我飞仙，登行上清。<br />
　　右一条，南极夫人受于太上高真，名双景，翼形隐道（行此五辰双景法十五年，五方老人俱下来迎，俱升紫庭）。<br />
　　右五辰二十四神事，凡五诀。<br />
　　◎回元行事诀<br />
　　丁卯日夜半，于寝床平坐北向，按手，临目，叩齿七通，乃仰存七星，焕明北方。良久，微祝曰：<br />
　　第一太星，玄枢阳明天枢魂神上玄君（七过）。愿得除某七世以来下逮某身阳罪阴过，皆令消除，所向如愿，万事合心，<br />
　　飞步七星，与天相倾，名刊斗晨，延纪亿千。<br />
　　存阳明星，从斗飞入口，光芒回散，径在心中，内外光彻（当存觉七星缺阳明星，馀故悬于天地效也）。<br />
　　丁丑日夜半（如上法），微祝曰：<br />
　　第二元星，北极阴精天旋魂神上玉君（七过），愿得除某七世以来下逮某身，阴罪阳过，皆令消除，六气盈满，四神用虚，飞行七元，名刊玉书，上登紫清，乘玄驾无，出入利正，与天同符。<br />
　　存阴精星，从斗来飞入口，径在肺中，鉴洞内外。<br />
　　丁亥日夜半（如上法），微祝曰：<br />
　　第三真星，北极上真人天机魄精上素君（七过），愿得除某七祖以来下逮某身生罪死过，积恶私匿、犯违天地三官者，皆得消灭，目明彻视，鉴洞幽无，飞行七元，名书上清，役使万神，上登玉庭，驾景乘空，与天相倾。<br />
　　存真人星，来飞入口，径在肝中，乃北向再拜，咽液九过（亦可心拜）。<br />
　　丁酉日夜半（如上法），微祝曰：<br />
　　第四纽星，璇根玄冥，天权魄精上虚君（七过），愿得除某七世以来下逮某身，无恩无德、不仁不孝、阴恶之罪数千万计，皆令消灭，服食纳精，日以进益，飞登七元，录刊太玄，上列玉皇，乘欻九天，役使神灵，日月同新。<br />
　　存玄冥星，飞来入口，径在脾中。咽液二七过。<br />
　　丁未日夜半（如上法），微祝曰：<br />
　　第五纲星，天平丹元玉衡魄灵上君玄皇（七过），愿得除某七世以来下逮某身内外秽罪、表里沈过数千万亿、记在幽关者，皆令消除，当令体充气盈，黄镇胃庭中，上刻太素景紫宫，右侍玉女，左侍玉童，日月同晖，位为真王。存丹元星，来飞<br />
　　入口，径在胃中。咽液二九过。<br />
　　丁巳日夜半（如上法），微祝曰：<br />
　　第六纪星，命机北极闿阳魂灵上丹皇虚君（七过），愿得除某七世以来下逮某身所犯所行贼恶罪过，奸逆乱妄，列记帝宫，皆令消灭，百痾康愈，体气利正，名书仙台，刻金上清，役使万神，飞行大明。<br />
　　存北极星，来飞入口，径在肾中（阳日在左肾，阴日在右肾）。咽液二七过。<br />
　　月晦日夜半后，未鸡呜，于寝床东向，平坐按手，叩齿七通，仰存七星，焕明于北方。良久，微祝曰：<br />
　　第七关星，玄阳天关瑶光太明上皇道君（七过），愿得除某七世以来暗昧匿罪，五罪五形身中之神数千万亿，纪在北帝鬼官者，皆令消灭，当令其神精八达，坐在立亡，耳听绝音，目生紫光，刊玉太素，洞览鬼形，名书帝轩，命均二明，飞行七元，寝宴紫庭。<br />
　　存天关星，来飞入目瞳中（阳日在左，阴日在右），通映两眼，内外自照，存见五藏分明。<br />
　　六甲夜半于寝床坐卧，首向任意，握固闭气定神。良久，叩齿九通，存北斗九星，焕明于顶上，令光芒相映，祝曰：<br />
　　第八帝星，高上玉皇神八景灵元君，第九尊星太微玉帝君神太素七神元君（九过），愿得除某九世祖父母以来下逮某身诸丘山水源大小罪过、名上死籍者，阴匿贼恶、伏奸藏欺事有亿万，列在鬼帝酆山上死罪条列之愆，记在北上九元太极真人黑簿者，乞九天元太上帝尊王玄君皆令罪事消除，飞行七道，上登玉清，洞游太无，乘景晨生，北宴八素，与日相倾，总朝真妃，摄御万灵。<br />
　　存帝尊二星，来飞入泥丸中，洞照五脏，内外通生紫光。<br />
　　咽液三九过（若六甲、六丁日，与月晦日同者，重行之）。<br />
　　右回元事凡八诀。<br />
　　◎五帝杂修行乘龙图<br />
　　五脏神名：<br />
　　肝东方青，其人姓为娄氏，字君明，衣青衣。<br />
　　心南方赤，其人姓为张氏，字巨明，衣赤衣。<br />
　　肺西方白，其人姓为文氏，字元明，衣白衣。<br />
　　肾北方黑，其人姓为玄氏，字子真，衣黑衣。<br />
　　脾为中央戊己土黄，其人姓为己氏，字元己，衣黄衣。知吾者生，不知吾者死（知五脏神名字，与天地适等。晨暮有常呼之，与言语，有痛处，自令其神治之，即差也。不与相知、不与言语，则死矣。出黄书西方兵法）。<br />
　　肝神名为青龙，字亹龙子方。<br />
　　心神名为豪丘，字陵阳子明。<br />
　　肺神名为方长宜，字子元。<br />
　　肾神名为双以，字林子。<br />
　　脾神名为黄庭，字飞黄子。<br />
　　肝痛，思东方青帝君治之。不差，思身中所出将军悉治之。<br />
　　心痛，思南方赤帝君治之。<br />
　　肺痛，思西方白帝君治之。<br />
　　肾痛，思北方黑帝君治之。<br />
　　脾痛，思中央黄帝君治之。<br />
　　东方甲乙者，木气，起于肝，其气青。中有神人，姓为娄<br />
　　氏，字君明，衣羽衣，戴绣冠帻。<br />
　　南方丙丁者，火气，起于心，其气赤。中有神人，姓为张氏，字巨明，衣绛衣，戴绣冠帻，带龙头纽镆铘刃，常治太清之中，腰带紫绶，能与天皇语。<br />
　　西方庚辛者，金气，起于肺，其气白。中有神人，姓为文氏，字元明，衣白衣，戴绣冠帻。<br />
　　北方壬癸者，水气，起于肾，其气黑。中有神人，姓为玄氏，字子真，衣黑衣，戴绣冠帻。<br />
　　中央戊己者，土气，起于脾，其气黄。中有神人，姓为己氏，字元己，衣黄衣，戴绣冠帻。<br />

                    <br>
                        　　胆为长命宫，中有神人姓为吴氏，字元仙，衣黄衣，持北斗。此五内之神四面供养之，拘魂录魄，来附小臣某甲身。<br />
　　右此五脏神，先当静思之，次以上静文，吏兵守宅次之。<br />
　　卷五十三杂秘要诀法部<br />
　　◎太上隐书八景飞经八法（并序）<br />
　　九天丈人受太空灵都金真玉光，元始天王名之《八景飞经》，广生太空名之《八素上经》，青真小童名之《豁落七元》，九天太上大道君名曰《素书玉诀金章》，同出于九玄之先。目其上篇，而四时名焉，其道高妙，众经之尊。凡行此道，不得冒殗入秽，触死生之污，犯此之禁，真灵高逝，返止上宫，施召不至，返误兆身。子得此法，慎此为先。法曰：<br />
　　立春之日，三素元君上诣天皇大帝游宴之时，元景行道受仙之日也。兆修《金真玉光八景飞经》之法，当以其日沐浴、斋戒，清朝入室，烧香行礼，施按招灵，致其摄魔之符，置于四方，兆于中央东北向，叩齿十二通，仰思紫绿白三色之云东北而回，便心念微言：三素元君，乞回神驾，下降我身，右列我名，赐我神仙。毕，还思东方青微上府始阳宫中元景司空司录道君，姓葛，讳太兕献，形长七寸八分，身着玄黄之绶，头冠七色曜天玉冠，足蹑五色之履，手执威神之策，乘八舆之轮、飞龟玄云之车，骖驾青龙，从太和仙童二十三人，下治兆身泥丸宫中，乃微祝曰：<br />
　　元景大神，玄道回精，上节告始，万炁混生，九微上化，<br />
　　回降我形，保固元宫，监总帝灵，招真制魔，我道威明，上致太和，玉芝充盈，通神彻视，洞睹三清，得乘飞景，俱升帝庭。毕，仰咽八炁止。此元景之道，行之八年，则三素之云八舆飞轮迎兆之身，上升帝晨。所谓八道元景招灵秘言，不传非仙之士。<br />
　　春分之日，太微天帝君上诣高上玉皇游宴之时，始景行道受仙之日也。至其日，如上法，夜半东向，叩齿九通，仰思玄青黄三色之云东北而回，便心念微言：太微天帝君，乞回神驾，下降我身，上我帝简，赐我神仙。毕，还思东方青阳上府玄微宫中始景老子大道君，姓某，讳幽宛，形长九寸，身着紫青之绶，头戴九色通天宝冠，足蹑九色之履，手执命神之章，从太阳仙童三十六人，乘八景之舆、青云之车，骖驾苍龙，下治兆身明堂宫中。乃微祝曰：<br />
　　始景上元，招灵致真，承气命节，法典帝先，回精玄盖，上宴玉晨，回灵下降，镇固我身，保精炼气，五华结鲜，紫气流映，洞得御神，骖乘飞景，上宴琼轩。毕，仰咽九炁止。此始景之道，行之八年，则玄景飞轮来迎兆身，上升太清。八道始景秘言，勿传非仙之人。<br />
　　立夏之日，太极上真三元真人上诣紫微宫游宴之时，玄景行道受仙之日也。至其日，如上法，清旦东南向，叩齿九通，仰思紫青黄三色之云西北回，便心念微言：太极上真三元真人，乞回神驾，下降我房，书我玉名，使我神仙。毕，还思东南少阳上府太微宫玄景玉光无极道君，姓王，讳无英，形长八寸八分，身着丹锦之绶，头戴无极进贤玉冠，足蹑九色之履，手执招灵之章，乘玄景绿舆、五色云车，骖驾凤凰，从灵飞仙童三十九人，下治兆身洞房宫中。乃微祝曰：<br />
　　玄景上灵，骖宴八气，造宴九玄，翱翔无外，回真下降，<br />
　　解我宿滞，荫以飞云，覆以紫盖，得乘八景，上升霄际。毕，仰咽八气止。此玄景之道，行之八年，则紫青黄三色之云玄景绿舆来迎兆身，上升太清。玄景八道秘言，勿传非仙之人。<br />
　　夏至之日，扶桑公太帝君上诣太微宫游宴之时，灵景行道受仙之日也。至其日，如上法，清旦南向，叩齿八通，仰思赤白青三色之云东南而回。便心念微言：扶桑大帝君，乞回神光，下降兆身，记名东华，得乘飞烟。毕，还南向思太阳上府紫微宫中灵景太尉元先道君，姓玄，讳伯史，形长八寸八分，身着绛锦丹绶，头戴平天耀精玉冠，足蹑九色之履，手执制魔之章，乘光明八道之舆、赤云气之车，骖驾凤凰，从丹灵上宫玉童三十六人，下治兆身中元丹田宫中。乃微祝曰：<br />
　　灵景启灵，乘气旋回，迅驾八道，光明吐威，下降我房，映我丹辉，摄魔御神，万灵悉摧，使我洞幽，与景齐飞。毕，仰咽八气止。此灵景之道，行之八年，则致光明八道之舆来迎兆身，上升太清。灵景八道秘言，勿传非仙之人。<br />
　　立秋之日，太素上真，白帝君上诣玉天玄皇高真，游宴之时，元景行道受仙之日也。至其日，如上法，清旦西南向，叩齿十二通，仰思赤白紫三色之云正西而回，便心念微言：太素真人，乞回神光，下降我身，奏名玉天，得为真人。毕，思西南少阴上府灵微阳宫之中元景太淡天道君，姓黄，讳运珠，形长七寸八分，着玄黄素绶，头戴七宝进贤之冠，足蹑九色之履，手执命神之策，乘翛条玉辇、五彩朱盖紫云之车，骖驾六龙，从黄素上宫仙童二十四人，下治兆身丹田宫中。乃微祝曰：<br />
　　元景上真，八道玄景，上治黄母，下治兆身，徘徊神辇，流映紫清，历运御气，三元焕明，制神摄魔，我道洞精，长保上景，飞仙长生。毕，仰咽七气止。此元景之道，行之八年，则致翛条玉辇来迎兆身，上升太清。元景八道秘言，勿传非仙<br />
　　之人。<br />
　　秋分之日，南极上真赤帝君上诣阆风台九灵夫人游宴之时，明景行道受仙之日也。至其日，如上法，清旦西向，叩齿十二通，仰思青黄赤三色之云西南而回，便心念微言：南极上真上皇赤帝君，乞回神光，下眄我房，赐书玉简，上奏九灵，得乘飞景，升入无形。毕，思正西太阴上府精思允宫中明晨太和道君，姓浩，讳仁义，形长六寸八分，身着白文素灵之绶，头戴无极玉宝天冠，足蹑九色之履，手执度命保生玉章，乘绛琳碧辇、白云之车，骖驾白虎，从素灵上宫玉童二十四人，下治兆身华盖宫中。乃微祝曰：<br />
　　明景道宗，总统九天，匡络紫霄，迅御八烟，回停玉辇，下降兆身，启以光明，授以金真，豁落招灵，身无稽延，得乘飞景，上宴霄晨。毕，仰咽七气止。此明景之道，行之八年，则致绛琳碧舆来迎兆身，上升太清。明景八道秘言，勿传非仙之人。<br />
　　立冬之日，上清真人帝君皇祖上诣高上九天玉帝子游宴之时，洞景行道受仙之日也。至其日，如上法，清旦西北向，叩齿九通，仰思绿紫青三色之云西南而回，便心念微言：上清真人帝君皇祖，乞回神驾，下降兆房，赐书玉名，上奏上清，得乘飞景，升入无形。毕，思西北阴晖上府清微宫中洞景司录太阳道君，姓某，讳元辅，形长五寸八分，身着玄黄之绶，头戴九玄飞景玉冠，足蹑五色之履，手执摄杀之律，乘玄景八光丹辇、紫云之车，骖驾玄武，从太玄仙童二十四人，下治兆身仓命宫中。乃微祝曰：<br />
　　洞景帝尊，玄灵阴神，乘霞御龙，骖驾飞烟，上游玉清，下治太玄，回降紫辇，来入我身，得乘八景，位同真人。毕，仰咽五气止。此洞景之道，行之八年，则致玄景八光丹辇下迎<br />
　　兆身，上升太清。洞景八道秘言，勿传非仙之士。<br />
　　冬至之日，太霄玉妃太灵上真人诣太皇宫太微天帝君，游宴之时，清景行道受仙之日也。至其日，如上法，清旦正北向，叩齿十二通，仰思朱碧黄三色之云东北而回，便心念微言：太霄玉妃、太灵真人，乞回神驾，下降我房，赐书玉名，奏上太霄，得为真人，游宴上宫。毕，思北方阴精上府道微宫中谏议玄和道君，姓王，讳阴精，形长五寸八分，身着玄云五色之绶，头戴玄晨宝冠，足蹑五色师子之履，手执招灵之策，乘徘徊玉辇、锦云珠玉之车，骖驾玄凤黑翮，从太玄上宫仙童二十六人，下治兆身玄谷宫中。乃微祝曰：<br />
　　清景素真，元始洞灵，受化九元，含气朱婴，徘徊玉辇，逍遥紫清，转轮八节，纬度天经，削我死录，保命南生，得乘飞景，接辔绿軿。毕，仰咽五气止。此清景之道，行之八年，致徘徊玉辇下迎兆身，上升太清。清景八道秘言，勿传非仙之人。<br />
　　行《八景飞经八道秘诀》，上皇玉帝告命诸天，十方众圣、五岳灵仙敬护兆身，降致玄舆飞辇，得与真人同升上清。真皇守兆之命，太一防兆之身，出入游行，无有凶横之祸。若有仙名玉籍，列图紫宫，幽冥亦不以此经启悟兆心。兆得此经，即东华注簿，位同真人。唯保唯秘，不可轻宣，妄泄秘言，死灭兆门。<br />
　　◎太上丹景道精隐地八术（一名紫霄飞灵八变玉符）<br />
　　隐地八化玄真之术，一曰藏形匿影，二曰乘虚御空，三曰<br />
　　隐沦飞霄，四曰出有入无，五曰飞灵八方，六曰解形遁变，七曰回晨转玄，八曰隐景舞天，此乃上清金台玉室秘房妙术，藏之玉笈，封以金章，侍以玉童，卫以玉女，各八百人，太上玉晨高圣君受之于九玄，七千年乃传太极真人、东华大神方诸青童扶桑旸谷神王、清虚真人，告盟于上清，裂金以誓，身有其文者则隐沦八方，有修其术则乘虚驾空。口口相授，不得妄传，子不示父，臣不奉君，唯在刻字金简，书名玉篇，轻泄秘文，殃及七玄，身为下鬼，充塞河源。按如神真秘而奉焉。<br />
　　第一藏形匿影之术，当以立春之日，平旦入室，向东北角上坐，思紫云郁郁从东北角上艮宫中下，覆满一室，晻冥内外，良久，紫云化为九色之兽如麟之状，在我眼前。因叩齿三十六通，而微祝曰：<br />
　　回元变影，晚晖幽兰，覆我紫墙，藏我金城，与气混合，莫显我形。毕，便九咽止。闭目，云气豁除，便服灵飞玉符。修之一年，形常隐空。有难之日，立艮宫之上，取本命上土，撮以自障，按如立春之日祝思之，气自覆，人不见焉。<br />
　　第二乘虚御空之术，当以春分之日，正中入室，东向冥目、思碧色之云郁郁如飞轮，从东方震宫中下，覆满一室，内外晻冥。良久，青气化为苍龙，在我左耳一缠绕我身。因叩齿三十六通，而微祝曰：<br />
　　腾玄御气，轮转八宫，坐则同人，起则入室，覆我碧霄，卫我神龙，映显我形，通幽洞冥。吞咽九灵，永得无穷。毕，便九咽气止，开目，服符。修之二年，乘虚驾空。有难之日，立于震宫上，取行年上土，撮以自障，按如春分之祝思，气自覆，人视如气。<br />
　　第三隐沦飞霄之术，当以立夏之日，正中入室，东南向冥目，思赤云如烟之状，从东南巽宫中来，覆满一室，内外晻冥。<br />
　　良久，赤气化为玄兔，在兆胸腹之上。因叩齿三十六通，而微祝曰：<br />
　　玄兔灵飞，启告三晨。披除嚣翳，通我清津，景登云举，气降紫烟，万灵稽首，皆伏我前。毕，便九咽气止，开目，服符。修之三年，隐沦飞霄。有难之日，立于巽宫，左取十四气以自覆，则与气同行。<br />
　　第四出有入无之术，当以夏至之日，正中入室，南向冥目，思赤气蓊郁郁从南方离宫中来，覆满一室，内外晻冥。良久，赤云化为凤凰，在我头上。因叩齿三十六通，而微祝曰：<br />
　　赤霞映玄，气液流通，九道之变，化为凤凰，授我真符，赐我玉浆，出自天门，入自离宫，招致云軿，驾虚乘光。毕，便九咽气止，开目，服符。修之四年，能出入无穷。有难之日，立于离宫，左取九气毕，便开目服符；又九咽气止，撮取月建上土以自障，按如立夏之祝思，赤气自覆，则身为火光。<br />
　　第五飞灵八方之术，当以立秋之日，晡时入室，西南向冥目，内思白气郁郁如天之雾，从西南上坤宫中来，覆满一室，内外晻冥。良久，白气化为麒麟，对在我前。因叩齿三十六通，而微祝曰：<br />
　　仰注玄精，吞咽黄华，身生飞羽，轻举登霞，游宴八宫，万万不俎。毕，便九咽气止，开目，服符。修之五年，能升八方。有难之日，立于坤宫上，仰咽三十六气，左取今日辰上土以自障，按如立秋之祝思，白气以自覆，则身化为雾露，人不见也。<br />
　　第六解形遁变之法，当以秋分之日，哺时入室，西向冥目，内思白云从西方兑宫中来，覆满一室，内外晻冥。良久，白气化为白虎，常在我右边。因叩齿三十六通，而微祝曰：<br />
　　解形遁变，追飞蹑浮，先谒玉皇，退之八嵎，分身为万，<br />
　　适意如求，俄倾之变，八宫已周。毕，便九咽气止，开目，服符。修之六年，形化影变，纵横八方，任意所之。有难之日，当立兑宫之中，思火气来烧我身，仰咽气九过，取丙上土以自障，祝如上法，则人莫之见也。<br />
　　第七回晨转玄之术，当以立冬之日，子时入室，西北向冥目，内思黑云从西北方上乾宫中来，覆满一室，内外晻冥。良久，黑云化为雰蛇，在我左足下。因叩齿三十六通，而微祝曰：<br />
　　太微九玄，化为雰蛇。回轮五星，运转七机，上宴玄宫，八景同晖，吞精咽气，永无终衰。毕，便九咽气止，开目，服符。修之七年，能回转五晨，出入无间。有难之日，当立乾宫之中，思黑云来覆我身，仰咽三十五气，取天门上土以自障其身，祝如立冬之日，则人不见之。<br />
　　第八隐景舞天之术：当以冬至之日，子时入室，北向，内思黑气叠沓相覆，从北方坎宫中来下，覆满一室，内外暗冥。良久，黑气化为玄龟，在我右足下，因叩齿三十六通，而微祝曰：<br />
　　八道隐方，藏地舞天，逃以六阴，显身玉轮，骖龙御烟，上造帝晨。毕，便九咽气止，开目，服符。修之八年，则登玉清宫。有难之日，立在坎宫之上，思黑云覆身，仰咽三十五气，取地户上土以自障，祝如冬至之文，则人不见逃也。<br />
　　◎太清玉霞紫映观上法<br />
　　常以本生上旬之日，沐浴、清斋、净服，平旦入室，以内<br />

                    <br>
                        　　观开明玉符，清华之水便向洗眼，并漱荡口腹，令内外清虚，口无馀味，腹无馀熏，眼无馀视，体无馀尘，恬淡静默，唯道是身。然后还南向，平坐瞑目，内思紫气出兆头顶之上，勃勃冲天，气冠己身内外，郁冥。便引紫气，仰咽三十九过，觉气咽三十九过，气咽入兆口腹之中。咽讫，开眼，朗然豁除。便叩齿三通，仰祝曰：<br />
　　上清流霞，晖真吉旦，紫云映灵，扬精交焕，内住金门，玉户受观，宝神和藏，魂魄无散，明皇九真，八道流羡，攀云招灵，灵降乐汉，洞彻幽元，三晨齐宴，游腾玉堂，上拜帝馆。毕，仰咽三过止。本生上旬之日，若甲子旬，生以甲寅日为上旬，他皆仿此也。<br />
　　《紫书诀》云：修上清玉霞紫映内观之道，常以月生一日，取西流水三升，盛之以铜器亦佳，以真珠一两，内着水中，名曰金精石景水母玉胎之瑛，露于中庭，至月十五日正中，日精玄映于石景水母，日象焕明水母之中，东向流霞，开明洞观，玉符投内石景水母中。转南向、叩齿十六通，仰呼曰：日魂珠景，照韬绿映，丹霞赤童，玄炎飚象。凡十六字毕，闭眼思日中，五色流霞，下冠兆身，洞焕一形，存见日中有一仙人，形长八寸，头戴朱阳赤冠，衣绛锦丹裙，下在兆身头顶之上，口引日中赤丹金精石景水母之瑛，以灌溉兆形，便临所盛水中映日光，而微祝曰：<br />
　　耀罗丹阳，元景敷陈，赤炉大明，九气齐真，三五运精，二象交缠，玉胞石体，炼故返新，流霞玄注，水母凝神，和魂柔魄，内外同烟，仰餐丹华，口掇日根，灵芝盈溢，面发金仙，与气同躯，与日同存，乘景飞空，上造帝晨。毕，仰向日十六咽止。取石景水母之瑛，向日洗目，并沐浴形躯，馀水放之西流。行此九年，面有金容，内外洞彻，与日同光，飞行玄虚，<br />
　　上造日间。此道高妙，不传下世，轻泄宝文，罚以鬼兵，身役鬼官，七祖获殃。<br />
　　◎存玄白法<br />
　　胎精中景黑白内法，常以旦旦坐卧任意，在泥丸中有黑气存，心中有白气存，脐中有黄气，三气俱生如云以覆身。初存气如小豆，渐大冲天，三气缠绕身，共成一混。因变成火，火又绕身，通明洞彻，内外如一（内通外彻，支体共火一色）。旦行之，至日中乃止。于是服气一百二十，都毕。行之三十年，遁形隐身，日行五百里。<br />
　　◎三素云法<br />
　　夜卧（谓子后睡觉起时）。又云：坐起可行之，不必夜也，要当以生气时（如此，则子后午前皆可为之，然宜以丑后卯前为之佳矣）。先闭目东向（当东向平坐），以手大指后掌左右按拭目就耳门，使两手俱交会于项后，三九过，存目中各有紫青绛三色，并出目前，此是内按三素云以灌目童子也（先存两目中，各有此三色云，仍各出目前凝郁，良久，按拭之。于按中每觉目外之云，还入目童子中，晖光莹彻。手过又出，拭之又入，以至数毕）。而阴祝曰：<br />
　　眼童三云，两目真君，英明注精，开通精神，大玄云仪，<br />
　　灵验篇篇，保我双关，启彻九门，百节映响，朝液泥丸，身升玉宫，列为真君。毕，因咽液五十过（存液入肝中）。行之一年，则耳聪目明；久为之，彻视千里，罗映神灵，听之于绝响也。<br />
　　又法，《返胎按摩经》云：常以阳日，月一日为阳，每阳日之旦，夜之卧觉，旦将起，急闭目，向本命之方，以两手掌相摩，切令小热，各左右拭按两目笼耳门，令两掌交会于项中，九过，又存两目中各有紫赤黄三色云炁各下入两耳中。良久，阴祝曰：<br />
　　眼童三云，明目真君，映明注精，开通帝神，太玄云仪，玉灵敷篇，保我双关，启彻九门，百节应响，回液泥丸，身升玉宫，列为上真。祝毕，咽液三过。毕，乃开目坐起。常行之，不如旦暮也。行之三年，耳目聪明。<br />
　　卷五十四魂神部一<br />
　　◎说魂魄<br />
　　正一真人居鹤鸣山洞，告赵升曰：夫人身有三魂，一名胎光，太清阳和之气也；一名爽灵，阴气之变也；一名幽精，阴气之杂也。若阴气制阳，则人心不清净；阴杂之气，则人心昏暗，神气阙少，肾气不续，脾胃五脉不通，四大疾病系体，大期至焉。旦夕常为，尸卧之形将奄忽而谢，得不伤哉？夫人常欲得清阳气，不为三魂所制，则神气清爽，五行不拘，百邪不侵，疾病不萦，长生可学。<br />
　　赵升稽首、再拜、叩头，伏问：何以制御得阴杂之气，使清和之气降矣？升欲谨敬行之，导接生灵牢固，朽败之徒，免幽魂所侵逼矣。<br />
　　真人曰：复坐告汝。夫人身最贵天地，委形三元真气之所戴，若合三气百神，而不至于死。夫三魂者。第一魂胎光，属之于天，常欲得人清净，欲与生人，延益寿算，绝秽乱之想，久居人身中，则生道备矣；第二魂爽灵，属之于五行，常欲人机谋万物，摇役百神，多生祸福灾衰刑害之事；第三魂幽精，属之于地，常欲人好色、嗜欲、秽乱昏暗、耽着睡眠。爽灵欲人生机，生机则心劳，心劳则役百神，役百神则气散，气散则<br />
　　太清一气不居，人将丧矣；幽精欲人合杂，合杂则厚于色欲，厚于色欲则精华竭，精华竭则名生黑簿鬼录，罪着，死将至矣。夫人重色欲，必昏邪秽乱，不避三光、四明、雷霆、神察，为四司所录，五帝所责，延累九玄七祖、父母长居幽途，荣禄长生不可睹矣。<br />
　　赵升惊起，请始其源状，则得尸败之徒见乎全生之道。<br />
　　正一真人曰：胎光本生始青元君圣母之宫，每降正月七日；爽灵本生于太一之宫，降于七月七日；幽精生于太极阴宫，降于十月五日。皆以本降之日，上诣本宫受事，送人善恶，谓之三魂会日。此日，是本会之日，亦更小攒会三日。胎光以甲子日上，爽灵以庚申日上，幽精以本命日上，言人善恶灾难非祸。若三魂不相制御，归本宫，各言人清净不生恶状，则魂常不离人左右，神气雄壮，百神随从，所为无不从其善愿，幽蔼绝对，四司莫能书其罪状，灾害、阴邪、疾病不敢辄近其形体，吾为汝备述，谨而行之，真道立见。<br />
　　正一真人曰：夫修道摄生，常以清旦日未出时，叩齿，三呼三魂三遍，夜欲卧，亦三呼，咒曰：<br />
　　胎光延生，爽灵益禄，幽精绝死，急急如律令。每日如此，魂不离人左右，飞灾横祸、恶鬼凶神不能为害，游梦变怪杜绝房寝。每于此前上三日、下三日，隔宿洁净恭肃，清斋三日，沐浴拜章，言功谢罪着善，即爽灵幽精不能强制真一元气，道可易求。<br />
　　正一真人告约赵升曰：行之勿得不常，存之勿得不精，常精者，道人之志也。<br />
　　正一真人告赵升曰：夫人身有三魂，谓之三命。一主命，一主财禄，一主灾衰；一常居本属宫宿，一居地府五岳中，一居水府。以本命之日，一魂归降，人身唯七魄常居不散。若至<br />
　　本命日，一魂归降，检行生人，与魄合察衰败壮健。若三魂循环不绝，则生人安稳无病。其日可清净身心，不酒，不色，着新衣，焚香习善。至本命日，若欲睡则睡少时，魂与魄合即去。若其日淫醉昏乱，魂归，去身三步取合不得，秽气冲射，魂遂去而不归。如三度魂归不合，魄即去身，神拏矣。魄者阴也，常欲得魂不归；魂若不归，魄即与鬼通连。魂欲人生，魄欲人死。魂悲魄笑，曰：归无我舍，五鬼侵室。三魂绝而不归，即魄与五鬼为徒，令人游梦怪恶，谓之游魂；身无主矣，令人行事昏乱，耽睡好眠，灾患折磨，求添续不可得也。一年六旬，魂六度归身中，制御阴魄，令不与阴邪通好，百神交会，形体灾难不侵；若六旬不返，魄得其便，与阴鬼谋，人将亡矣。每本命日，一魂从本宿降下，二魂虽非巡次、其日亦随从母魂，有本司官吏四人，都十二人。其日本生父母亦与魂降。当须以钱财酒脯一十二分，取本命时，祭之。后，本司不与魄为留难，及时降下，福莫能尽。常为之，长生之门。<br />
　　王真人曰：吾闻先师真人之言，夫混沌元始，本一气化散，三万六千神气者皆流约为其数。夫天地神气，新旧交续，岂有数而限之？百川因气而不绝，天地因气而长久，维斗得之而不穷，绵绵接续而生焉。圣人指一气为归，交接降约，令人不死；而凡约者不知，苟取其死。天地昼夜一周三万六千炁候，交接不愆，则日月贞明，风云不昧，泽及四时，万物资生；若气候愆时，不相接续，数有阙少，上下不应，即雷霆震怒，日月失道，星宿失位，愆阳水涝，万物失生。人身法天象地，每日一周时，肾气上至脾胃，昼夜三万六千喘息不绝，上下相应，通流经络，传溉五脏，滋泽荣卫，即人轻健、精明、强记、无病，学道易成。若三炁、五炁、十炁不续，即人病传于经络，令人壮热，饮食不下，魂魄惊怖，神气错乱，一藏容受，即病<br />
　　得其土地分野，疗之不及，则人困矣。是以修真之人，采新安故，添续不绝，即神气常坚，精华不散，则人不衰不老，病疾不侵，鬼神畏惧，五灵镇守，精气充塞，外制百邪阴毒之气。气既精锐，禁无不伏，言其神气壮锐，摧伏五兵，如猛大将军，故以神气为将军也。<br />
　　◎拘三魂法<br />
　　月三日、十三日、二十三日夕，是此时也，三魂不定，爽灵浮游，胎光放形，幽精扰唤。其爽灵、胎光、幽精三君，是三魂之神名也。其夕，皆弃身游遨，飚逝本室。或为他魂外鬼所见留制，或为魅物所得收录，或不得还返，离形放质，或犯于外魂、二气共战，皆躁竞赤子，使为他念，去来无形，心悲意闷，道士皆当拘而制之，使无游逸矣。拘留之法：当安眠向上，下枕，伸足交手，仰上，冥目，闭气三息，叩齿三通，存身中赤气如鸡子，从内仰上出于目中，出外赤气转火烧身，使匝一身，令其内外洞彻，有如燃炭之状。都毕矣，其时当觉身中小热，乃叩齿三通。毕，即存三魂名字，胎光、爽灵、幽精三神急住，因微祝曰：<br />
　　太微玄宫，幽黄始青，内炼三魂，胎光安宁，神宝玉室，与我俱生，不得妄动，鉴者太灵。若欲飞行，唯得诣太极上清；若欲饥渴，唯得饮徊水玉精。<br />
　　◎制七魄法<br />
　　月朔、月望、月晦之夕，是此时也，七魄流荡，游走秽浊，或交通血食，往鬼来魅，或与死尸相关入，或淫惑赤子、聚奸伐宅，或言人之罪、请三官河伯，或变为魍魉，使人魇魅，或将鬼入、呼邪杀质、诸残病生人，皆魄之罪；乐人之死，皆魄之性；欲人之败，皆魄之病。道士当制而厉之，陈而变之，御而正之，摄而威之。<br />
　　其第一魄名尸狗，其第二魄名伏矢，其第三魄名雀阴，其第四魄名吞贼，其第五魄名非毒，其第六魄名除秽，其第七魄名臭肺。<br />
　　此皆七魄之名也，身中之浊鬼也。制检之法：当正卧、去枕、伸足，两手搓掌心，次掩两耳，指端相接，交于顶中，闭息七通。存鼻端有白气如小豆，须臾渐大以冠身九重，下至两足，上至头上。既毕，于是白气忽又变成天兽，使两青龙在两目中，两白虎在两鼻孔中，皆向外，在心上向人口；苍龟在左足下，灵蛇在右足下；两耳中有玉女着玄锦衣，当耳门，两手各把火光，良久，都毕。又咽液七过，叩齿七通，呼七魄名，毕，乃祝曰：<br />
　　素气九回，制魄邪奸，天兽守门，娇女执关，七魄和柔，与我相安，不得妄动，看察形源。若汝饥渴，听饮月黄日丹。于是七魄内闭，相守受制。若常行之，则魄浊下消，返善合形，上和三宫，与元合景一。人身有三元宫神，命门有玄关大君，及三魂之神，合有七神，皆在形中，欲令人长生，仁慈大吉之<br />
　　君也。此七魄亦受生于一身，而与身为攻伐之贼，故当制之。道士徒知求仙之方，而不知制魄之道，亦不免于徒劳也。<br />
　　其三元宫所在，其上元宫，泥丸中也，其神赤子，字元先，一名帝卿；其中元宫，绛房中，心是也，其神真人，字子丹，一名光坚；其下元，丹田宫，脐下三寸是也，其神婴儿，字元阳子，一名谷玄。<br />
　　此三一之神矣。欲拘制魂魄之时，皆先阴呼其名，存三神皆玉色金光，存婴儿之貌，中上二元皆赤衣，下元衣黄，头如婴儿始生之状也。<br />
　　◎对日存三魂法<br />
　　太虚真人曰：先师教以五达之日，日出三四丈许，正立，以心对日，存三魂神与日光俱入心中。良久，闭气三息，咽液三过，祝曰：<br />
　　太阳散晖，垂光紫青。来入我魂，照我五形。却鬼试心，使心平正，内彻九气，外通胎命，飞仙上清，玉箓以定。咒毕，以手拭目二七，叩齿二七，都毕。此法使人三魂凝明，丹心方正，万邪藏术，心试不行，真要道也。常当行之者，以五建日向日，辄令嚏，若不得嚏，以软物向日引导鼻中，亦可嚏也。嚏，即祝曰：<br />
　　天光来进，六胎上通。三魂守神，七魄不亡，承日鸣嚏，与日神同，飞仙上清，位为真公。祝毕，拭目二七。是内精上交日光，三魂发明于内，使人心开神解，百精流转于内府也。若非五建日，可不须尔也。以五建之日北向，五再拜，心呼上<br />
　　真皇君夫人名字三过，毕，叩齿五通。毕，解巾，长跪，谨启：<br />
　　五星日月上皇高皇道君夫人，玉清太上上清上皇上帝，大道圣君，几前因自陈七祖父母以下及一身千罪万过，上世以来，乞愿得解脱三官，告下天帝，使罪名离释，削除黑籍，乞愿得与五星之真俱奔华晨，上登上清，交行玉门。<br />
　　◎朝礼九天魂魄求仙上法<br />
　　常以月三日、九日、十六日，平旦向日，九拜九揖，亦可心拜，仰头叩齿二十四通，祝曰：<br />
　　天魂九缠，上帝尊神，太阳日精，金门变仙，小兆某甲敢奏微言，今日上吉，八愿开陈，请施礼愿，仰希玄恩，苍龙朱凤，策辔紫轩，五云交荫，六气扇尘，高上曲眄，三光降真，二景缠络。我道欣欣，心朗耳聪，目明色鲜，体轻骨升，面发华颜，羽服生形，飞造帝晨。祝毕，仰天引日精四十五咽止。行此三年，目明彻视，洞睹无穷，面有金容，体生玉津；九年，能行身外无影，飞空玄灵也。若天阴无日，于密室心存心行，亦感于自然也。又以月五日、十五日、二十五日，此三日皆人定向月，九拜九揖，亦可心拜，仰向月叩齿十六通，祝曰：<br />

                    </div></div><hr><script charset='utf-8' src='../../js/footer.js'></script></body></html>