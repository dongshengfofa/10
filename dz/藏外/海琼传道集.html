<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法海琼传道集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>海琼传道集</center></div><div class='fo'><center>经文出处:来自殆知阁</center><br/><br>
                        海琼传道集<br />
　　序<br />
　　关尹子曰：所可传者，只谓之事，不谓之道。老君曰：吾不知其名，强名曰道。此集之行，其与三千六百法，养命数十家，大故天渊矣。凡我同志，其精研之鲁语。有谓夫子之言，性与天道，不可得而闻也。吁天下后世，不审夫子之意，即以为甚高难行之事。夫岂知夫子之门，独称颜渊。颜渊得之，则三月不违仁，而又终日如愚。故其在陋巷，甘以箪食瓢饮为乐，所以三十二岁而蜕去矣。人能悟颜渊心斋之旨，则知神室之说。既知神室，则知神水。孟子曰：性犹水也。其斯之谓乎？悟真篇云：修生之要，在乎金丹；金丹之要，在乎神水华池。至简至易，虽愚暗小人行之立跻圣地。道德经云：吾道甚易知，甚易行。昔者钟离云房以此传之吕洞宾，吕传之刘海蟾，刘传之张平叔，张传之石泰，石传之道光和尚，道光传之陈泥丸，陈传之白玉蟾，则吾师也。乙亥之秋，遇之于武夷山越，戊寅之春，复于庐山相会。<br />
　　过太平兴国宫，有道士洪知常，字明道，自号坎离子，于内外二丹留意久矣。千师外友参究已遍，千经万论搜括无踪。一旦与之因缘契合，半句之下，金篦刮膜；片晌之间，玄珠成象。洪公将隐形遁迹，杜门绝交，坐进火候，以图圣胎。恐此道无传，故以所得吾师金丹捷径一篇，钩锁连环经一卷，及庐山快活歌一章，刊行于世。总而名之曰：传道集，欲天下共之。刀圭子陈守默紫芝，詹继瑞稽首拜书。<br />
　　<br />
　　<br />
　　  <br />
　　仙化图此图论药物（老君曰后其身而身先忘其身而身存）<br />
　　图第一转金丹<br />
　　谓之一返，谓之一还。如粪壤中有虫名曰蜣螂用铅不用铅须向铅中作<br />
　　图第二转金丹<br />
　　谓之二返，谓之二还。如蜣螂才粪成丸子玄珠成象太乙归真<br />
　　图第三转金丹<br />
　　谓之三返，谓之三还。如蜣螂有两个一雌一雄夫妇老相逢恩情自留恋<br />
　　图第四专金丹<br />
　　谓之四返，谓之四还。如蜣螂共滚粪丸从地上行周天火候自在河车<br />
　　图第五转金丹<br />
　　谓之五返，谓之五还。如两个蜣螂共抱粪丸守而精思养正持盈守雌抱一<br />
　　图第六转金丹<br />
　　谓之六返，谓之六还。如粪丸之中有蠕白者精神聚会结成圣胎<br />
　　图第七转金丹<br />
　　谓之七返还丹，谓之七还。如粪丸中蠕白已成蝉形。<br />
　　其中有精，杳杳冥冥；其中有物，恍恍惚惚。<br />
　　图第八转金丹<br />
　　谓之八还。如蝉形已弃其粪丸之壳，节候既周，脱胎神化。<br />
　　图第九转金丹<br />
　　谓之九还。如蜣螂死，粪丸裂，其蝉飞，形神俱妙。<br />
　　天机图此图论火候（老君曰绵绵若存用之不勤）<br />
　　十一月，第一转火候，如桃核入土。<br />
　　取将坎位中心实点破离宫腹内阴<br />
　　十二月，第二转火候，如桃核生芽。<br />
　　无质生质是还丹谁信无中养就儿。<br />
　　正月，第三转火候，如桃核抽条。<br />
　　白雪黄芽才过了一炉猛火锻红桃<br />
　　二月，此一月属卯木，<br />
　　旺在卯，防危虑险，沐浴丹头。<br />
　　三月，第四转火候，如桃条发英。<br />
　　一霎火焰飞，真人自出现。<br />
　　四月，第五转火候，如桃条敷叶。<br />
　　牵将白虎归来养，产个明珠似月圆。<br />
　　五月，第六转火候，如桃树生花。<br />
　　到此丹砂须沐浴抽添，运用更防危。<br />
　　六月，第七转火候，如桃花已落。<br />
　　花蒂留其萼，饮刀圭，服丹砂。<br />
　　七月，第八转火候，如桃花之萼。<br />
　　结子鸡卵中，黄龙珠内白。<br />
　　八月，此一月属酉金，旺在酉。<br />
　　只宜养火，不可放逸沐浴。<br />
　　九月，第九转火候，如桃实红熟。<br />
　　十月霜飞丹始熟。十月胎圆，超凡入圣。<br />
　　十月，十月脱胎吞入腹，始知我命不由天。<br />
　　 <br />
　　  <br />
　　   <br />
　　  <br />
　　老君曰：道非欲虚，虚自归之。人能虚心，道自归之。<br />
　　天地交乾之图：                             日月合璧之图：<br />
　　 金丹火候口诀<br />
　　古云：圣人传药不传火。此金丹捷径，备言丹法细微之旨矣。终不敢明说火候。夫火候者，乃夺天地之气，盗日月之精，不敢轻世。夙有仙骨，自然有分。<br />
　　造物图：<br />
　　白玉蟾曰：虚无自然，无中生有。万物一物，一贵乎守。回风混合，终日如酒。大梦得醒，雷轰电走。云收雨散，天长地久。<br />
　　仙泒：<br />
　　正阳真君钟离权　纯阳真君吕洞宾　海蟾真君刘海蟾<br />
　　紫阳真人张伯端　杏林真人石  泰　道光真人薛  式<br />
　　泥丸真人陈  楠　玉蟾真人白玉蟾<br />
　　钩锁连环经<br />
　　太乙元君曰金丹即是汞汞即是铅铅即银<br />
　　银即砂砂即金金即锡锡即水银水银即青<br />
　　金青金即白金白金即黑金黑金即黄金黄<br />
　　金即紫金紫金即河车河车即黄芽黄芽即<br />
　　白雪白雪即玉符玉符即神水神水即华池<br />
　　华池即青龙青龙即白虎白虎即朱雀朱雀<br />
　　即玄武玄武即勾陈勾陈即黄房黄房即真<br />
　　土真土即戊己戊己即金木金木即水火水<br />
　　火即卯酉卯酉即兔鸡兔鸡即乌兔乌兔即<br />
　　龟蛇龟蛇即马牛马牛即乾坤乾坤即坎离<br />
　　坎离即雌雄雌雄即夫妇夫妇即子孙子孙<br />
　　即房毕房毕即日月日月即天地天地即人<br />
　　人即黄婆黄婆即金公金公即姹女姹女即<br />
　　婴儿婴儿即丁公丁公即赤子赤子即圣胎<br />
　　圣胎即三关三关即金液金液即玉液玉液<br />
　　即刀圭刀圭即丹田丹田即绛宫绛宫即泥<br />
　　丸泥丸即气海气海即肾肾即心心即道道<br />
　　即法法即术术即虚无虚无即自然自然即<br />
　　运用运用即火火即药药即气气即神神即<br />
　　丹头丹头即大还大还即七返七返即九还<br />
　　九还即金火金火即紫芝紫芝即水源水源<br />
　　即土釜土釜即金鼎金鼎即玉炉玉炉即神<br />
　　室神室即元坛元坛即黄庭黄庭即眼眼即<br />
　　鼻鼻即耳耳即松松即蜣螂蜣螂即桃桃即<br />
　　朱橘朱橘即六贼六贼即三尸三尸即三魂<br />
　　三魂即七魄七魄即五神五神即万神万神<br />
　　即一神一神即万宝万宝即沐浴沐浴即抽<br />
　　添抽添即进退进退即文武文武即斤两斤<br />
　　两即吉凶吉凶即刑德刑德即存亡存亡即<br />
　　黑白黑白即有无有无即始终始终即动静<br />
　　动静即寒暑寒暑即阴阳阴阳即冬至冬至<br />
　　即夏至夏至即望望即朔朔即弦弦即晦晦<br />
　　即潮候潮候即月轮月轮即日华日华即太<br />
　　一太一即玄珠玄珠即四象四象即五行五<br />
　　行即八卦八卦即三才三才即三光三光即<br />
　　两仪两仪即太极太极即太上太上即混元<br />
　　混元即无始无始即无终无终即元始元始<br />
　　即一气一气即虚空虚空即虚无虚无即混<br />
　　沌混沌即金丹<br />
　　老君曰得其一万事毕毕其万一事办<br />
　　张紫阳曰钩锁连环相续不断道无终始流<br />
　　转无穷惟人最灵以心契道道在天地天地<br />
　　不知道在万物万物不知故得道者身即天<br />
　　地天即地地即天天即道道而天地天地即<br />
　　身身即心心即神<br />
　　陈泥丸云古仙上圣口口相传不立文字吾<br />
　　今于世书而录之上士得之心同太虚中士<br />
　　得之身同枯木下士得之身心营营<br />
　　关尹子曰贤人执于内众人执于外圣人皆<br />
　　伪之<br />
　　白玉蟾曰得悟之者可传圣道无悟无得悟<br />
　　者自得得悟圣道无古无今其去非古其来<br />
　　非今所可传者只谓之事不谓之道道本无<br />
　　传道无声色道无相貌道无古今道无往来<br />
　　道光和尚曰行之一年圣胎成行之二年婴<br />
　　儿灵行之三年身外身行之四年子生孙行<br />
　　之九年可飞升功行未备或聚散聚则成形<br />
　　散则风子但片晌见玄珠玄珠即是混元精<br />
　　日炼时烹火温温保尔身同天地存<br />
　　刘海蟾曰勤而不遇终遇圣师遇而不勤终<br />
　　为下鬼<br />
　　吕真人曰轻泄漏慢殃及九祖修炼行持身<br />
　　登太微<br />
　　钟离云房曰轻轻卷默默收灌沐怡怡兮滚<br />
　　滚道德经云绵绵若存专气致柔犹于婴儿<br />
　　常德不离复归于婴儿<br />
　　<br />
　　快活歌（赠道士陈知白）<br />
　　快活快活真快活，被我一时都掉脱。散手浩歌归去来，生姜胡椒果是辣。<br />
　　如今快活大快活，有时放颠或放劣。自家身里有夫妻，说向时人须笑杀。<br />
　　向时快活小快活，无影树子和根拔。男儿端的会怀胎，子母同形活泼泼。<br />
　　快活快活真快活，虚空粉碎秋毫末。轮回生死几千生，这回大死方今活。<br />
　　旧时巢臼泼生涯，于今净尽都掉脱。元来爹爹只是爹，懵懵懂懂自瓜葛。<br />
　　近来仿佛辩东西，七七依前四十八。如龙养珠心不忘，如鸡抱卵气不绝。<br />
　　又似寒蝉吸晓风，又如老蚌含秋月。一个闲人天地间，大笑一声天地阔。<br />
　　衣则四时惟一衲，饭则千家可一钵。三家村里弄风狂，十家街头打鹘突。<br />
　　一夫一妻将六儿，或行或坐常兀兀。收来放去任纵横，即是十方三世佛。<br />
　　有酒一杯复一杯，有歌一阙又一阙。日中了了饭三餐，饭后齁齁睡一歇。<br />
　　放下万缘都掉脱，脱得自如方快活。用尽惺惺学得痴，此时化景登晨诀。<br />
　　时人不会翻筋斗，如饥吃盐加得渴。偶然放浪到庐山，身在白苹红蓼间。<br />
　　一登天籁亭前望，黄鹤未归春雨寒。心酸世上几多人，不炼金液大还丹。<br />
　　忘形养气乃金液，对景无心是大还。忘形化气气化神，斯乃大道透三关。<br />
　　绛宫炎炎偃月炉，灵台寂寂大玄坛。朱砂乃是赤凤血，水银乃是黑龟肝。<br />
　　金铅采归入土釜，木汞飞走居泥丸。华池政在气海内，神室政在黄庭间。<br />
　　散则眼耳鼻舌忙，聚则经络荣卫闲。五脏六腑各有神，万神朝元归一灵。<br />
　　一灵是谓混元精，先天后天乾元亨。圣人采此为药材，聚之则有散则零。<br />
　　昼夜河车不暂停，默契大造同运行。人人本有一滴金，金精木液各半斤。<br />
　　二十八宿归一炉，一水一火须调匀。一候刚兮一候柔，一爻武兮一爻文。<br />
　　心天节候定寒暑，性地分野分楚秦。一日八万四千里，自有斗柄周天轮。<br />
　　人将蜕壳阴阳外，不可不炼水银银。但得黄婆来紫庭，金翁姹女即婚姻。<br />
　　青龙白虎绕金鼎，黄芽半夜一枝春。九曲江头飞白雪，昆仑山颠腾紫云。<br />
　　丁公默默守玉炉，交媾温养成胎婴。神水沃灭三尸火，慧剑扫除六贼兵。<br />
　　无中生有一刀圭，粪丸中有蜣螂形。诚哉一得即永得，片晌中间可结成。<br />
　　忽然四大生虚白，不觉一灵升太清。纵使工夫汞见铅，不知火候也徒然。<br />
　　大都要籍周天火，十月圣胎方始圆。虽结丹头终耗失，要须火候始凝坚。<br />
　　动静存亡宜沐浴，吉凶进退贵抽添。火力绵绵九转后，药物始可成胎仙。<br />
　　一时八刻一周天，十二时辰准一年。每自一阳交媾后，工夫炼到六纯乾。<br />
　　精神来往知潮候，气血盈虚似月魂。一毂从来三十辐，妙处都由前后弦。<br />
　　专气致柔为至仁，礼义智信融为仁。真土归位为至真，水火金木俱浑全。<br />
　　精水神火与意土，炼使魂魄归其根。先天一气今常存，散在万物与人身。<br />
　　花自春风鸟自啼，岂知造物天为春。百姓日用而不知，气入四肢徒凋零。<br />
　　松竹虚心受气足，凌霜傲雪长年青。况人元神本不死。此气即是黄芽铅。<br />
　　老者可少病可健，散者可聚促可延。心入虚无行火候，内景内象壶中天。<br />
　　须知一尘一蓬莱，与夫一叶一偓佺。神即火兮气即药，心为炉兮身为田。<br />
　　自耕自种自烹炼，一日一粒如黍然。灵芝一生甘露降，龟蛇千古常相缠。<br />
　　一朝雷电撼山川，一之则日万则烟。日中自有金乌飞，夜夜三更入广寒。<br />
　　子子孙孙千百亿，炉鼎鸡犬皆登天。大道三十有二传，传到天台张悟真。<br />
　　四传复至白玉蟾，眼空四海嗟无人。偶遇太平兴国宫，白发道士其姓陈。<br />
　　半生立志学铅汞，万水千山徒苦辛。一朝懈逅庐山下，摆手笑出人间尘。<br />
　　翠阁对床风雨夜，授以丹法使还元。人生何似一杯酒，人生何如一盏灯。<br />
　　蓬莱方丈在何处，青云白鹤欲归去。快活快活真快活，为君说此末后句。<br />
　　末后句，亲分付，普为天下学仙者，晓然指出蓬莱路。<br />
　　<br />
　　<br />

                    </div></div><hr><script charset='utf-8' src='../../js/footer.js'></script></body></html>