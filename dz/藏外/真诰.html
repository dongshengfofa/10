<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法真诰' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>真诰</center></div><div class='fo'><center>经文出处:来自殆知阁</center><br/><br>
                        真诰<br />
　　真诰卷之一。<br />
　　运象篇第一。<br />
　　愕绿华诗。<br />
　　神岳排霄起。飞峰郁千寻。寥垄灵谷虚。琼林蔚萧森。（此一字被墨浓。不复可识。正中抽一脚出下。似是羊字。其人名权）<br />
　　生标美秀。弱冠流清音。栖情庄慧津。超形象魏林。扬彩朱门中。内有迈俗心。我与夫子族。<br />
　　源胄同渊池。宏宗分上业。于今各异枝。兰金因好着。三益方觉弥。静寻欣斯会。雅综弥龄祀。谁云幽鉴难。得之方寸里。翘想垄樊外。俱为山岩士。无令腾虚翰。中随惊风起。迁化虽由人。蕃羊未易拟。所期岂朝华。岁暮于吾子。<br />
　　愕绿华者。自云是南山人。不知是何山也。女子年可二十。上下青衣。颜色绝整。以升平三年十一月十日夜。降。（剪缺此两字。即应是羊权字）自此往来。一月之中。辄六过来耳。云本姓。（又剪除此一字。应是杨字）赠〔此〕（此一字本是权字。后人作此字）诗一篇。并致火澣布手巾一枚。金玉条脱各一枚。条脱乃太而异精好。神女语〔见〕。（此本是草作权字。后人作见字。而乙上之）君慎勿泄我。泄我则彼此获罪。访问此人。云是九嶷山中得道女罗郁也。宿命时。曾为师母毒杀乳妇。玄州以先罪未灭。故令谪降于臭浊。以偿其过。与〔权〕（此权亦草作。故似前体而不被耳）<br />
　　尸解药。今在湘东山。（本悬此中一寸）此女已九百岁矣。（寻此应是降羊权。权字道舆。忱之少子。后为晋简文黄门郎。即羊欣祖。故欣亦修道服食也。此乃为杨君所书者。当以其同姓。亦可杨权相问。因答其事而疏说之耳。按升平三年是巳未岁。在乙丑前六年。众真并未降事）<br />
　　右三条杨君草书于纸上。<br />
　　南岳夫人与弟子言。书识如左。（弟子即杨君自称也。此众真似是集洞宫时。所以司命最在端。当为主人故也。夫人向杨说次第位号如此。非降杨时也）<br />
　　东岳上真卿司命君。<br />
　　东宫九微真人金阙上相青童大君。<br />
　　蓬莱右仙公贾宝安。（郑人。自此后皆是称诸真人之字。非其人名也。<br />
　　氏族亦见世道书传中也）<br />
　　清虚小有天王王子登。（案青童高尊。乃可不敢称讳字。此清虚是南岳之师。尚称字。独不显茅司命字。亦为难详也）<br />
　　桐柏真人右弼王领五岳司侍帝晨王子乔。<br />
　　青盖真人侍帝晨郭世干。（卫人）<br />
　　戎山真人太极右仙公范伯华。（幽人）<br />
　　少室真人北台郎刘千寿。（沛人）<br />
　　｛山番｝冢真人左禁郎王道宁。（常山人）<br />
　　大梁真人魏显仁。（长乐人）<br />
　　岷山真人阴友宗。<br />
　　陆浑真人太极监西郭幼度。<br />
　　九嶷山侯张上贵。（楚人）<br />
　　岱宗神侯领罗｛右禁司鲍元节。（东海人）<br />
　　华山仙伯秦叔隐。（冯翊人）<br />
　　葛衍真人周季通。<br />
　　阳洛真人领西归传淳于太玄。（西域人）<br />
　　潜山真伯赵祖阳。（郡人）<br />
　　句曲真人定录右禁郎茅季伟。<br />
　　郁绝真人裴玄人。<br />
　　白水仙都朱交甫。<br />
　　三官保命司茅思和。<br />
　　太和真人山世远。<br />
　　右二十三真人坐。西起南向东行。（此于礼乃是南向以西方为上。而后女真东向。则应起南。今反北者。当是以侧近高真故也）<br />
　　太和灵嫔上真左夫人。<br />
　　北海六微玄清夫人。<br />
　　北汉七灵右夫人。<br />
　　太极中华右夫人。<br />
　　紫微左宫王夫人。<br />
　　沧浪云林右英夫人。（案右英是紫微姊。今反在后。当位业有升降耳）<br />
　　上真司命南岳夫人。（此即魏夫人也。自说故不称姓）<br />
　　八灵道母西岳蒋夫人。（案有数号者。并以多为高。西王母称九灵。<br />
　　则八灵宜在七灵前。而今返在后者。亦所未详。又受读黄庭事云。北岳蒋夫人。与今不同）<br />
　　上真东宫卫夫人。<br />
　　方丈台昭灵李夫人。<br />
　　紫清上宫九华安妃。<br />
　　朱陵北绝台上嫔管妃。<br />
　　北岳上真山夫人。<br />
　　西汉夫人。<br />
　　长陵杜夫人。<br />
　　右十五女真东向坐。北起南行。（说此事时。虽不记月日。不知在何年。既是众真名位。故出以居前。按众真位号。前云以为高者。犹今世之徽号也）<br />
　　六月二十一日夜。定录问云。许长史欲云何寻道。登答懃修真诚之意。定录又言。昔有赵叔台王世卿。亦言笃学而竟不〈如〉［知］人意。遂为北明公府所引。（此是乙丑年六月也。自此前唯有六月十五日定录授。是答长史书。论茅山中事。此前又已有一授。不记何月日。并在第四卷中。自余无有先此者。<br />
　　北明公府｛都宫中官属也）昔扉廓天津。采华赤丘。是时声颖灵袂。蒙尘华〔乔〕。（此即应是说初降华侨事。字少倚人）发焕秀山。高说延霄。自谓玄响所振。无往不豁。既濯以灵波。实望与物荣庵。既未能畅业骈罗。<br />
　　游岫逐逸。然后知悟言之际。应玄至少。于是佛（音弗）驾而旋。偃静葛台。夫玄刃无亲。流鉴遁真。若以云壁一往。想齐独迈。俯自启洒。动应潜逸。始乃吾等并有欣慨耳。往见况意相知笃。末书云。伏览圣记。事迹渊妙。金策素着。青录玄定。遂跨尘俗。逍遥紫阳。何萧萧之清远。<br />
　　眇眇之真贵哉。若能者矣。请借来喻。又云。得道之阶。错｛厂万｝精神。靖躬信宿。洗诚求矜。如斯而言。道已迩也。然｛夕寅｝夜之间。宜笃经营。乃后得手结天维。足浮灵网。心游太空。目击洞房。<br />
　　不待久日也。若五情愆波。三魂越吝。于是三真舞剑。黄阙捷关耳。可不力之。可不力之。<br />
　　六月二十二日夜鸡鸣。喻书此。紫阳旨也。<br />
　　右二条有长史写。<br />
　　清灵真人说宝神经云云。（抄此修行事。出在第三卷中。不复两载）<br />
　　紫微夫人喻书如左云云。（事亦在第三卷）<br />
　　兴宁三年岁在乙丑。六月二十三日夜。喻书此。其夕先共道诸人多有耳目不聪明者。欲启乞此法。即夜有降者。即乃见喻也。（此杨君自记也。<br />
　　长史年出六十。耳目欲衰。故有咨请。杨不欲指斥。托云诸人）<br />
　　又告云道士有耳重者云云。（事亦在第三卷）<br />
　　右一条清灵真人言。<br />
　　真人告云。栉头理发。欲得过多。（事亦在第三卷）<br />
　　右一条紫微夫人言。<br />
　　其夜初降者。适入户未坐。自言今夕波声如雷。弟子请问其故。答云。向见东海中大波耳。<br />
　　（弟子者杨君自称也）<br />
　　右南岳夫人言。<br />
　　又告云。汝憎血否。答曰。实憎之。云血在路上。<br />
　　若汝憎之。当那得行。又答曰。当避之耳。又云。<br />
　　避之佳。故不如目不见乃佳。<br />
　　右南岳夫人言。<br />
　　自此后诸真共语耳。<br />
　　又云。宝神经是裴清灵锦囊中书。侍者常所带者也。裴昔从紫微夫人授此书也。吾亦有。<br />
　　俱如此写西宫中定本。<br />
　　问西宫所在。答云。是玄圃北坛西瑶之上台也。天真珍文。尽藏于此中。<br />
　　右南岳夫人言。<br />
　　裴真人又言。此书与隐书同辈。事要而即可得用也。一名七玄隐书。（右二十三日授讫此）<br />
　　南岳夫人见告云。紫微左夫人王讳清娥。字愈意。阿母第二十女也。镇羽野玄垄山。主教当得成真人者。<br />
　　右一条先此一夕所授。（此一条即是二十二日夜。与紫阳所喻同夕。当复大应有事。后云声气下。亦是此夕。杨后又追忆此一事。更疏在〈二〉［三］俞本作「三」、是也十二日例中。故云先此一夕也）<br />
　　右从清灵来凡十二条有长史写。<br />
　　六月二十四日夜。紫微王夫人来降。因下地请问。真灵既身降于尘浊之人。而手足犹未尝自有所书。故当是卑高迹｛进貌｝。未可见乎。敢谘于此。愿诲蒙昧。夫人因令复坐。即见授令书此以答曰。（此杨君自述事也。例多如此）夫沈景虚玄。无途可寻。言发空中。无物可纵。流浪乘忽。化遁不滞者也。此二行皆浮沈冥沦。｛攸黑｝迁灼寂。是故放荡无津。遂任鼓风｛木施｝。存乎虚舟而行耳。<br />
　　故实中之空。空中之有。有中之无象矣。至于书迹之示。则挥形纸札。文理｛日丙｝注。｛鹿鹿鹿｝好外着。<br />
　　玄翰挺焕。而范质用显。默藻斯坦。形传尘浊。<br />
　　苟骞露有骸之物。而得与世进退。上｛玉占｝逸真之咏。下亏有隔之禁。亦我等所不行。灵法所不许也。今请陈为书之本始也。造文之既肇矣。乃是五色初萌。文章画定之时。秀人民之交。别阴阳之分。则有三元八会。群方飞天之书。又有八龙云篆明光之章也。其后逮二皇之世。演八会之文。为龙凤之章。拘省云篆之迹。以为顺形梵书。分破二道。〈壤〉［坏］真从易。配别本支。乃为六十四种之书也。遂播之于三十六天十方上下也。各各取其篇类。异而用之。<br />
　　音典虽均。蔚迹隔异矣。校而论之。八会之书是书之至真。建文章之祖也。云篆明光是其根宗所起。有书而始也。今三元八会之书。皇上太极高真清仙之所用也。云篆明光之章。<br />
　　今所见神灵符书之字是也。尔乃见华季之世。生造乱真。共作巧末。趣径下书。皆流尸浊文淫僻之字。舍本效假。是嚣秽死迹耳。夫真仙之人。曷为弃本领之文迹。手画淫乱之下字耶。夫得为真人者。事事皆尽得真也。奚独于凡末之｛鹿鹿鹿｝术。淫浮之弊作。而当守之而不改。玩之而不迁乎。夫人在世。先有能书善为事者。得真仙之日。外书之变。亦忽然随身而自反矣。真事皆迩者。不复废今已得之浊书。<br />
　　方又受学于上文。而后重知真书者也。鬼道亦然。但书字有小乖违耳。且以灵笔真手。初不敢下交于肉人。虽时当有得道之人。而身未超世者。亦故不敢下手陈书墨。以显示于字迹也。至乃符文神藻。所求所佩者。自复始来而作耳。所以尔者。世人固不能了其端绪。<br />
　　又使吾等不有隐讳耳。冥中自相参解矣。内外自相关矣。又四极明科。高上禁重。亦自不听我等复为世间常书也。我既下手。子固不解。亦将何趣两为烦滥耶。此亦当暗其可否。<br />
　　殆不足嫌。想少畅豁于胸怀。尽不自书之流分矣。<br />
　　上真司命南岳夫人授令书如左。<br />
　　若夫仰掷云轮。总辔太空。手维霄纲。足陟玉庭。身升帝阙。披宝歙青。上论九玄之逸度。下纪万椿之大生。遂竦景电肃。千霞焕明。真言玄浪。高谈玉清。激朱唇之流徽。运日气之零零。爰乃吐烽却烟。弹金奏琼。鸾音｛艹倩｝粲。凤唱嘉声耳。若但应景下旋。回灵尘埃。参辇弊宇。<br />
　　敖拂朝市。来成真才。训我弟子。则玉振落响。<br />
　　琳钟内抑。周目五浊。契阔愆室。神劳臭腥。填鼻敛气。遂闭兰音于中华之元。退案金声之劣劣而发耳。夫神者言微于迩。万里必接。奇韵虽触。〈｛金音｝〉［镜］鉴无滞。故真理之既分。闻遐则道高｛进貌｝。璞不肆莹。而致有卑微之聪也。今子乃有心觉之至。将致嫌似之思。外观流俗之对。<br />
　　内有迟疑之悟乎。不运事宜。亦已迈也。望所营者道。研咏者妙耳。道妙既得。高下之音必坦然矣。此非所谋。吾子加之至虑。散荡斯念。<br />
　　宜慎之耳。<br />
　　右三条有杨书。<br />
　　六月二十四日夜。南岳夫人见授令书此。先是二十二日夕。有在别室共论讲道。紫微南岳二夫人。声气语音殊下。不解其趣。今故授书此。以答所共讲者之疑心也。初来见授时。<br />
　　色气犹不平。授毕可尔。弟子唯觉色有不平。<br />
　　都无他可道。（此一条亦是杨君自记论）<br />
　　南岳夫人其夕语弟子言。我明日当诣王屋山清虚宫。令汝知之所至也。<br />
　　其夕又言。海东桐柏山西头。适崩二百许丈。<br />
　　紫微王夫人云。世人之思虑。何得事事真审耶。可不事有答其心也。南岳夫人言戏之耳。<br />
　　欲建竖之也。莹实之也。<br />
　　兴宁三年岁在乙丑。六月二十五日夜。（此是安妃降事之端。记录别为一卷。故更起年岁号首也）<br />
　　紫微王夫人见降。又与一神女俱来。神女着云锦｛衣属｝。上丹下青。文彩光鲜。腰中有绿绣带。<br />
　　带系十余小铃。铃青色黄色更相参差。左带玉佩。佩亦如世间佩。但几小耳。衣服｛攸黑｝｛攸黑｝有光。照朗室内。如日中映视云母形也。云发｛发宗｝（此应是｛发真｝字。｛发真｝黑发貌也）鬓。整顿绝伦。作髻乃在顶中。又垂余发至腰许。指着金环。白珠约臂。视之年可十三四许。左右又有两侍女。其一侍女着朱衣。带青章囊。手中又持一锦囊。囊长尺一二寸许。以盛书。书当有十许卷也。以白玉检检囊口。见刻检上字云。玉清神虎内真紫元丹章。其一侍女着青衣。捧白箱。以绛带束络之。白箱似象牙箱形也。二侍女年可堪十七八许。整饰非常。神女及侍者。颜容莹朗。鲜彻如玉。五香馥芬。如烧香婴气者也。（香婴者婴香也。出外国）初来入户。在紫微夫人后行。夫人既入户之始。仍见告曰。今日有贵客来。相诣论好也。<br />
　　于是某即起立。夫人曰。可不须起。但当共坐自相向作礼耳。夫人坐南向。某其夕先坐承床下西向。神女因见就同床坐东向。各以左手作礼。作礼毕。紫微夫人曰。此是太虚上真元君金台李夫人之少女也。太虚元君昔遣诣龟山。学上清道。道成受太上书。署为紫清上宫九华真妃者也。于是赐姓安名郁嫔字灵箫。紫微夫人又问某。世上曾见有此人不。<br />
　　某答曰。灵尊高秀。无以为喻。夫人因大笑。于尔如何。某不复答。紫清真妃坐良久。都不言。<br />
　　妃手中先握三枚枣。色如干枣。而形长大。内无核。亦不作枣味。有似于梨味耳。妃先以一枚见与。次以一枚与紫微夫人。自留一枚。语令各食之。食之毕。少久许时。真妃问某年几。<br />

                    <br>
                        　　是何月生。某登答言三十六。庚寅岁九月生也。真妃又曰。君师南真夫人。司命秉权。道高妙备。实良德之宗也。闻君德音甚久。不图今日得叙因缘欢。愿于冥运之会。依然有松萝之缠矣。某乃称名答曰。沈湎下俗。尘染其质。<br />
　　高卑云｛进貌｝。无缘禀敬。猥亏灵降。欣踊罔极。唯蒙启训以｛衣去｝其暗。济某元元。宿夜所愿也。真妃曰。君今语不得有谦饰。谦饰之辞殊非事宜。又良久。真妃见告曰。欲作一纸文相赠。便因君以笔运我鄙意。当可尔乎。某答奉命。即襞纸染笔。登口见授。作诗如左。诗曰。<br />
　　云阙竖空上。琼台耸郁罗。紫宫乘绿景。灵观蔼嵯峨。琅轩朱房内。上德焕绛霞。俯漱云瓶津。仰｛手缀｝碧｛木示｝花。濯足玉天池。鼓｛木世｝牵牛河。遂策景云驾。落龙辔玄阿。振衣尘滓际。｛寒衣｝裳步浊波。愿为山泽结。刚柔顺以和。相携双清内。<br />
　　上真道不邪。紫微会良谋。唱纳享福多。某书讫。取视之乃曰。今以相赠以宣丹心。勿云云也。若意中有不相解者。自有微访耳。<br />
　　紫微夫人曰。我复因尔作一纸文。以相晓者以示善事耳。某又襞纸染笔。夫人见授诗云。<br />
　　二象内外｛水半｝。玄气果中分。冥会不待驾。所〈其〉［期］贵得真。南岳铸明金。眇观倾笈｛分巾｝。良德飞霞照。遂感灵霄人。乘飙俦衾寝。齐牢携绛云。悟叹天人际。数中自有缘。上道诚不邪。尘滓非所闻。同目咸恒象。高唱为尔因。书讫。紫微夫人取视。视毕曰。以此赠尔。今日于我为因缘之主。唱意之谋客矣。紫微夫人又曰。明日南岳夫人当还。我当与妃共迎之于云陶间。明日不还者。乃复数日事。又良久。紫微夫人曰。<br />
　　我去矣。明日当复与真妃俱来诣尔也。觉下床而失所在也。真妃少留在后而言曰。冥情未｛手虑｝。意气未忘。想君俱咏之耳。明日当复来。<br />
　　乃取某手。而执之而自下床。未出户之间。忽然不见。<br />
　　六月二十六日夕。众真来。疏如左。<br />
　　紫微王夫人。<br />
　　紫清上宫九华真妃。<br />
　　上真司命南岳夫人。某师。（凡此前后云某者。皆杨君自隐名也）<br />
　　紫阳真人。<br />
　　茅中君。<br />
　　清灵真人。<br />
　　茅小君。<br />
　　又有一人。年甚少。整顿非常。建芙蓉冠。着朱衣。以白珠缀衣缝。带剑都未曾见。此人来多论金庭山中事。与众真共言。又有不可得解者。揖敬紫微紫清南真三女真。余人共言平耳。云是桐柏山真人王子乔也。都不与某语。<br />
　　又前后初有真人来见降者。时皆自不即与某共语耳。<br />
　　各坐良久。紫清真妃曰。欲复烦明君之手笔书一事。以散意忘言。可乎。某又襞纸待授。真妃乃徐徐微言而授曰。我是元君之少女。太虚李夫人爱子也。昔初学真于龟台。受玉章于高上。荷虎录于紫皇。秉琼钺于天帝。受书于上真之妃。以游行玉清也。常数自手扉九罗。足蹑玄房。霄形灵虚。仰｛缀酉欠｝日根。入宴七阙。<br />
　　出辔云轮。摄三辰而俱升。散景霞以飞轩也。<br />
　　非不能采择上室。访搜紫童。求〈王〉［玉］宫之良俦。<br />
　　偶高灵而为双。接玄引奇。友于帝郎矣。直是我推机任会。应度历数。俯景尘沫。参龙下迈。<br />
　　招冥求之雄。追得匹之党耳。自因宿命相与。<br />
　　乃有墨会定名。素契玉乡。齐理二庆。携雁而行。匏爵分味。｛酉焦｝衾结裳。顾俦中馈。内藏真方也。推此而往。已定分冥简。青书上元。是故善鄙之心亦已齐矣。对景之好亦已域矣。得愿而游。欢兼昔旨。岂不冥乎自然。此复是二象大宗。内外之配职耳。实非所以变无反淡。凝情虚刃。灵刀七累。遗任太素。保真启玉。单景八空之谓也。秀寂高清。郁舆流霄。使凤歌云路。龙吟虎｛口皋｝。天皇双景。远升辰楼。飞星掷光。<br />
　　日月映躯。口吐冥烟。眼激电光。上寝琼房。流行玉清。手掣景云。足陟金庭。若自此之时。在得道之顷。为当固尽内外。理同金石。情缠双好。齐心帏｛巾莫｝耳。为必抱衾均牢。有轻中之接。<br />
　　尘秽七神。悲魂任魄乎。盖是妾求氏族于明君耳。非有邪也。今可谓得志怀真。情已如一。<br />
　　方当相与。结驷玉虚。偶行〈此〉［北］玄。同｛手缀｝绛实于玉圃。并采丹华于｛门良｝园。分饮于紫川之水。齐濯于碧河之滨。紫华毛｛巾皮｝。日冕蓉冠。逍遥上清。俱朝三元。八景出落。凤扉云关。仰漱金髓。<br />
　　咏歌玉玄。浮空寝宴。高会太晨。四钧朗唱。香母奏烟。齐首偶观。携带交裙。不亦乐乎。不亦得志乎。明君其顺运随会。妾必无辞。且亦自不得背实反冥。苟任胸怀矣。授毕。复自取视而言曰。今以此书相诣。庶豁其滞疑耳。言毕乃笑。良久。紫微夫人曰。真妃之辞尽矣。论好之缘着矣。尔亦不得复有所容也。玄运冥分使之然耳。南岳夫人见授书曰。冥期数感。玄运相适。应分来聘。新构因缘。此携真之善事也。盖示有偶对之名。定内外之职而已。不必苟循世中之弊秽。而行淫浊之下迹矣。偶灵妃以接景。聘贵真之少女。于尔亲交。亦大有进业之益得。而无伤绝之虑耳。千神于是可使试观。不得复陈矣。真旌必可克往。云必可俱驾也。吾往曾因紫微夫人。为汝构及此意。今遂如愿。益使我欣欣。慎复疑矧于心胸矣。我昨见金台李夫人于清虚中。言尔尚有疑正之心。色气小有〔眼〕〔眼〕。（谓应作｛心良｝｛心良｝字）汝违此举。<br />
　　误人不小。真妃有神虎内真丹青玉文。非尔所有者。辈良才求写。故当不为隐耳。今日相携。何但文章而已。将必乘景玉霄乎。若有未悟者。宜微访可否。真妃见夫人书言。乃笑而言。携手双台。娱欢良会。景同机。于此齐乎。<br />
　　真诰卷之一。<br />
　　真诰卷之二。<br />
　　运象篇第二。<br />
　　清虚真人授书曰。黄赤之道。混气之法。是张陵受教施化。为种子之一术耳。非真人之事也。吾数见行此而绝种。未见种此而得生矣。<br />
　　百万之中。莫不尽被考罚者矣。千万之中。误有一人得之。得之远至于不死耳。张陵承此以教世人耳。陵之变举亦不行此矣。尔慎言浊生之下道。坏真霄之正气也。思怀淫欲。存心色观。而以兼行上道者。适足明三官考罚耳。所谓抱玉赴火。以金棺葬狗也。色观谓之黄赤。上道谓之隐书。人之难晓。乃至于此。<br />
　　紫微夫人授书曰。夫黄书赤界。虽长生之秘要。实得生之下术也。非上宫天真流晏景之夫所得言也。此道在长养分生而已。非上道也。有怀于淫气。兼以行乎隐书者。适足握水官之笔。鸣三官之鼓耳。玄挺亦不可得恃。<br />
　　解谢亦不可得赖也。要而言之。贞则灵降。专则神使矣。<br />
　　夫真人之偶景者。所贵存乎匹偶。相爱在于二景。虽名之为夫妇。不行夫妇之迹也。是用虚名以示视听耳。苟有黄赤存于胸中。真人亦不可得见。灵人亦不可得接。徒劬劳于执事。亦有劳于三官矣。鸡鸣时。南岳夫人授书曰。鸡既鸣矣。论好之缘笃也。<br />
　　紫阳真人授书曰。太虚远逸。高卑同接。体贤之义。着之于冥运耳。慎心系于黄赤之疑也。<br />
　　茅中君授书曰。玄标触景。俯和尘蔼。玉振愆房。清风逸迈。可不勖之也。<br />
　　言毕。诸真人去。真妃少留在后曰。又烦明君为一辞也。而授书曰。<br />
　　忘怀兰素。晖心齐契。方当数亲虔清宇。德与流景合。宜欢会理发。领秀伏度。明君高尚灵映。纵滞忘鄙耳。言毕。持手而下床。未至户之间。忽失所在。<br />
　　六月二十六日夜。降八真人。<br />
　　紫微左夫人一。<br />
　　紫清上宫九华真妃二。<br />
　　上真司命南岳夫人三。<br />
　　紫阳真人四。<br />
　　清灵真人五。<br />
　　茅中君六。<br />
　　茅小君七。<br />
　　又有一人。甚少整顿。建芙蓉冠。朱衣带剑。未曾见也。意疑是桐柏山真人王子乔。多论金庭山中事。言多有不可解者。恭敬紫微上真九华妃也。<br />
　　皆礼揖称下官。（此条重出而小异者。前所书是杨君自记九华降事。隐之不出。从此后是更疏说长史事。以示长史。故此一片两本也）<br />
　　上真云。昨与叔申诣清虚宫。校为仙真得失之事耳。近顿除落四十七人。都复上三人耳。<br />
　　并复视尔辈之名简。如今佳耳。许某乃得在伯札中。（许某即长史名也。杨君疏呈。故不载名耳）<br />
　　吾初不悟其如此。益好也。其洗心懃迈。宗注理尽。心丹意竭。如履冰火。若久如此者。真人亦不得逃矣。仙道亦不得隐矣。但当杜绝其淫色之念。吾等亦即可得见。可疏示之。此南岳夫人言。（此即是前二十四日所道。明日当诣王屋山事也）<br />
　　中君曰。伯举在于下官耳。大老子将复可念。<br />
　　江东未见有如此而懃道者。然勿恃伯而忘道也。虚妄者德之病。华衒者身之灾。滞者失之首。耻者体之钥。遣此四难。然后始可以问道耳。于是灵轸鸣辕。日有彷佛也。有淫愆之心。勿以行上真之道也。昨见清虚宫正落除此辈人名。而方又被考罚。以度付三官。推之可不慎乎。<br />
　　右南岳夫人言。<br />
　　许长史慎临尸吊丧年内耳。示许仙侯如此。<br />
　　（小君言。言毕大笑）吝心既忘。得亦不同。鄙耻不除。生籍不书。许长史虽已｛暂足｝除。当复曾除而复除之。（此清灵言）东卿司命甚知许长史之慈肃。小有天王昨问。此人今何在。修何道。东卿答曰。是我乡里士也。（乡里者。谓句容与茅山同境耳。非言本咸阳人也）<br />
　　内明真正。外混世业。乃良才也。今修上真道也。此语乃称人意。略有伯形也。（此南岳夫人言）<br />
　　右从六月二十四日来。（凡二十四条并有杨书）<br />
　　萧｛进貌｝真才。内镜外和。曾参出田。丹心同舟。素丝三迁。来庇方头。（此四句是离合作思玄字。即长史之字也）<br />
　　录名太极。金书东州。蹇裳七度。耽凝洞楼。内累既消。魂魄亦柔。守之不倦。积之勿休。五难既遣。封伯作侯。（七度飞步事也。洞楼洞房事也）<br />
　　右紫微王夫人所喻。令示许长史。<br />
　　右一条有长史写。<br />
　　紫微夫人喻曰。披华盖之侧云云。（此事出在第三卷中）<br />
　　六月二十七日夜。喻书此。<br />
　　右一条有杨书。<br />
　　积精所感。万物尽应。妙诚未匝。则形华不尽。<br />
　　形华不尽。则洞房之中。难即分明也。吾昔受此法。常向西北存之耳。西北存如小为易见。<br />
　　可明示如此。（西北为天地之爽。内照之玄门也）<br />
　　六月二十七日。紫阳所喻。（此二十七日众真复降。其事亦应甚多。并不出）<br />
　　右一条有长史写。<br />
　　二君各有六僮。裴君从者持青髦之节。一僮带绣囊。周君从者持黄髦之节。（无囊）<br />
　　右二条是甲手书。<br />
　　六月二十九日。九华真妃授书曰。<br />
　　景应双粲。云会玄落。龙秀五空。采琼｛门良｝台。长歌灵｛巾莫｝。焕启玉扉。眇矣遗事。与世长辞。霞轸绛波。电赴紫栖。共携清响之外。同游云岫广崖。岂不善乎。岂不乐哉。日者霞之实。霞者日之精。君唯闻服日实之法。未见知餐霞之精也。夫餐霞之经甚秘。致霞之道甚易。此谓体生玉光霞映上清之法也。<br />
　　眼者身之镜。耳者体之｛片户庸｝。视多则镜昏。听众则｛片户庸｝闭。妾有磨镜之石。决｛片户庸｝之术。即能彻洞万灵。眇察绝响。可乎。面者神之庭。发者脑之华。心悲则面｛火焦｝。脑减则发素。所以精元内丧。<br />
　　丹津损竭也。妾有童面之经。还白之法。可乎。<br />
　　精者体之神。明者身之宝。劳多则精散。营竟则明消。所以老随气落。耄已及之。妾有益精之道。延明之经。可乎。此四道乃上清内书立验之真章也。方欲献示以补助君之明照耳。<br />
　　授毕。取以见与。某口答唯唯。乞请之也。<br />
　　六月二十九日夜。桐柏真人同来降。复谕授。<br />
　　令某书曰。<br />
　　夫八朗四极。灵峰辽遐。奇言吐颖。琼音餐振。<br />
　　晨飞陵清。玄气赴霄。体迈玉虚。心遗艰锋。沈滞于眇罗之外。凝和于寂波之表。若此人者。<br />
　　必能旋腾玄汉。周洒真庭矣。三元可得而见。<br />
　　绛名可得而立耳。如其心并愆浪。目击色袂。<br />
　　动与罔罟共启。静兴争竞之分者。此乃适仙路｛进貌｝。求生日阔也。子其慎之。某书毕。取视乃以见与。（此前是桐柏辞也。既同一夕。安妃授竟。桐柏次｛口受｝。故云复授耳。卒看如似犹是安妃。故显注之）<br />
　　六月三十日夜。九华真妃与紫微王夫人南岳夫人同降。真妃坐良久。乃命侍女发检囊之中。出二卷书以见付。令写之。题如左。<br />
　　上清玉霞紫映内观隐书。<br />
　　上清还晨归童日晖中玄经。<br />
　　右二卷名目。（此题本应是三元八会之书。杨君既究识真字。今作隶字显出之耳）<br />
　　七月一日夜。紫微王夫人。<br />
　　南岳夫人。<br />
　　九华真妃。<br />
　　紫阳。<br />
　　桐柏。<br />
　　清虚三真人。<br />
　　茅二君同降。良久。某乃自陈于众灵。求安身之术。欲知贵贱之分。年命之会。多少定限。于是真妃乃笑。良久。见授书此曰。<br />
　　明君夷质虚闲。秘构玉朗。兰渊高流。清响金宫。可谓能珍宝藏奇。幽真内焕。标拂灵篇。乘数顺生。素德神园。丹录玉清。兴烟拔景。冥鼓遐声也。必三事大夫。侍晨帝躬。高佐四辅。承制圣君。理生断死。赏罚鬼神。摄命千灵。封山召云。主察阴阳之和气。而加为吴越鬼神之君也。妾将挺命凝观。凭华而生。灵飞九天。虚音飙房。因运四觉。玄梯同象。紫名太上。清文八景。神映西晖。德明内隶。乃受书乘气。得为真妃之任矣。又当助君。总括三霍。综御万神。<br />

                    <br>
                        　　对命北帝。制敕｛山。又应相与携袂灵房。乘烟七元。嘉会希林。内｛手虑｝因缘也。是故君姓于杨。我得为安。妾自发玄下造。君自受书于西宫。从北策景。乘东辕。握〈髦〉［旄］秉钺。专制东蕃。<br />
　　三官奉｛勿口｝。河山启源。天丁献武。四甲卫轮。当此之时。实明君之至贵。真仙之盛观也。三官中常有谚谣云。杨安大君。董真命神。正我等之谓耳。盖圣皇之方驾。于今有二十八年也。<br />
　　复二十二年。明君将乘龙驾云。白日升天。先诣上清西宫。北朝玉皇三元。然后乃得东轸执事矣。此自是君玉朗紫微。金音虚领。为太极所旌。乃玄德上挺。不复用懃学劬劳。陟足山川矣。若为精勖之者。当小神清莹鲜耳。亦不甚今日不劳之举也。世俗｛茔丝｝网贵贱之间。<br />
　　渉尘涂之役。在得失之津。信非真人所得经营。乃自坦乎艰泰之用。任乎遇否之顷耳。见明君之逸。诚欣然也。睹明君之否。诚｛戚心｝颜也。<br />
　　此二感发于颜色之上也。复未足以致远悲抱长｛戚心｝矣。至于内冥偶景。并首玄好。轻轮尘蔼。参形世室。妾岂以愆累浮卑少时之滞。而亏辱于当真之定质耶。夫阴阳有对。否泰反用。二象既罗。得失错综。此皆往来之径陌耳。<br />
　　今人居风尘之休盛者。乃多罪之下鬼。趣死之考质也。夫处无用于嚣涂。乃得真之挺朴。<br />
　　任凡庸以内观。乃灵仙之根始也。盖富贵淫丽。是破骨之斧锯。有似载罪之舟车耳。荣华矜世。争竞徼时。适足以诲愆要辱。为伐命之兵。非佳事也。是故古之高人。览罪咎之难豫知。富贵之不可享矣。遂肥遁长林。栖景名山。<br />
　　咀嚼和气。漱濯清川。欲远此恶迹。自求多福。<br />
　　超豁｛丝亘｝聘。保全至素者也。君亦奚足汲汲于人间之贵贱。投身于荣辱之肆哉。且方交兵日会。三灾向臻。神风驱除。臭气参天。明金生秽于泥涜。宝玉投粪以招尘。｛寒衣｝衣振血。浊精亏真。玄通远逸。是其时也。君若其不耐风火之烟。欲抱真形于幽林者。可且寻解剑之道。<br />
　　作告终之术乎。自尽出｛口黑｝之会。隐显之迹。临时分处。有任于明君矣。冥数上感。有命而交。<br />
　　灵书玉台。真契合景。是以言单于辞。心讫于笔。妾岂独叹于一人乎。盖示名分之判例也。<br />
　　书讫。取以与某。复曰。君省此当少愈不。<br />
　　右从六月二十九日来凡十四条。并杨君自记书。<br />
　　东卿大君昨四更初来见降。侍从七人。入户。<br />
　　一人执紫旄节。一人执华幡。一名十绝灵幡。<br />
　　一人带绿章囊。三人捧牙箱。一人握流金铃。<br />
　　乃年少于二弟。二弟昨并倚立。东卿命坐乃坐耳。良久。言语委曲。先昨神女来降。意本疑是王母女。昨又来。定是也。南真说云。是阿母第十三女王媚兰字申林。治沧浪山。受书为云林夫人。（此两事并是七月五日夜略记。后更复委曲重数在后。如此则右英夫人始以七月三日四日频夕降也）<br />
　　右二条有杨自记。<br />
　　乙丑岁晋兴宁三年七月四日夜。司命东卿君来降。侍从七人。入户。其一人执紫旄之节。<br />
　　其一人执华旛。一名十绝灵幡。一人带绿章囊。其三人捧白牙箱。箱中似书也。其一人握流金铃。侍人并朱衣。司命君形甚少于二弟。<br />
　　着青锦绣｛君巾｝紫毛｛巾皮｝巾芙蓉冠。二弟并同来倚立。命坐乃坐耳。言语良久。七月六日夜。司命君又降。良久。喻书曰。<br />
　　若必范玄秉象。清净罕时。遂拔群幽藻。翼高栖。感味上契。渊渟岳峙。萧寥玉篇。玩宝神生。遗放俗恋。调弹清灵。澄景虚中。五道发明。<br />
　　色绝化浪。欲与淡并。空同冥衢。无视无听。尔乃远齐妙真。重起玄觉。明德内圆。灵标外足矣。终能策云以赴霄。书司命之丹录耳。若精散万念。为生不固。随尘波。心不真合。适足劳身神于林〔｛歹且｝〕。（谓应作岨字）实有误于来学也。<br />
　　其道微而易寻。其道艰而难得乎。亦令示许长史。（此二条又有长史写）<br />
　　许长史欲山居。<br />
　　宗道者贵无邪。栖真者安恬愉。<br />
　　至寂非弘顺之主。｛心炎｝然非教授之匠。故当因烦以领无耳。意云尔不。代谢奚必四时。气如呼吸。千龄如寄。赵子可忧不。信而末疑。其心亦已酰矣。<br />
　　司命君与南岳夫人言。<br />
　　为道者常渊淡以独处。毎栖神以游闲。安饮啄以自足。无〔｛旌斤｝〕（谓应作祈字）眄于垄樊。哀乐所以长去。夭阏何由而臻者乎。<br />
　　禀志各有所宅。资性咸有其韵。岂可履逐物之邪踪。矫我之正业乎。<br />
　　何不肆天标之极纵。适求真之内娱。从幽净以煕心。绥所托以栖意。处东山以晦迹。握玄筌于妙领。保随珠以含照。遣五难于胸次耶。<br />
　　（此三条亦似是东卿言）<br />
　　七月十五日夜。紫微王夫人授书曰。<br />
　　懃精者味玄之灵标也。凝安者拘真之寝衾矣。子懃澡丹心。竞赴高岭。可谓务道之柄懃甚至也。然道柔真虚。守淡交物。安静任栖。神乃启焕耳。要而言之。躁疾非尽理矣。违之者亦取劳乎。<br />
　　与许玉斧。<br />
　　七月十五日夜。清灵真人授诗。<br />
　　企望人飞。若感若成。威不内接。骄女远屏。三四纵横。以入帝庭。历纪建号。得为太龄。亦必秀映。四司元卿。翻然纵羽。遂登上清。（此离合掾大名〈名〉｛岁羽｝字也）<br />
　　与许玉斧。（此夕又有中君授书与许卿。答欲知洞天中之事。今载在第四卷中）<br />
　　凤巢高木。素衣衫然。（此八字是作长史小名穆字也）履顺思真。凝心虚玄。（仍取此思字玄字。即成长史字也）五公石腴。彼体所便。急宜服之。可以少颜。三八令明。次行玄真。解驾偃息。可诵洞篇。琼刃应数。（此琼刃字即是掾小名玉斧也。与外传青录义同。故云应数）精心高栖。隐｛口黑｝沈闲。<br />
　　正气不亏。朮散除疾。是尔所宜。次服｛食迅｝饭。兼谷勿违。益髓除患。肌肤充肥。然后登山。咏洞讲微。<br />
　　寅兽白齿。（此四字即是云虎牙也）亦能见机。遂得不死。<br />
　　过度壬辰。偃息盛木。玩执周书。（此八字即是作杨字也）<br />
　　太极植简。金名西华。学服可否。自应灵符。理异契同。神洞相求。<br />
　　定录中候告。（道药事是定录言也。<br />
　　此并离合譬喻四人姓名。各诠所宜修行服御事。寻辞意皆相贯次。不知云何得两人共说）<br />
　　寓言必可用。不用是无情。焉得驾｛火火火欠｝迹。寻此空中灵。微音良有旨。当用慎勿轻。事事应神机。保尔见太平。<br />
　　右右英吟此。<br />
　　茅定录言良箴也。可记之。仙才不用心烦曲故。能得也。（保命言）<br />
　　八月中。彼人必东秀｛暂足｝看。烧香必也。（保命临去言）<br />
　　右从乙丑岁来凡十五条。并有杨书。<br />
　　钦想风流。托心靡景。愧以愆昧。鄙吝素彰。思自策励。沐浴陶冶。济否之阶。幸垂眷逮耳。许玄惶恐再拜。（长史大名谧。字思玄。今此直云玄。其意未允）诣贾先生。（此是长史闻杨宣周紫阳说贾玄道等主知试校事。故有此书。贾即以呈司命。司命后所答云。贾生近以此书来者也。周君说事在第四卷中也）<br />
　　右一条是长史自书本也。<br />
　　太元真人以此书见与。因授令书如左。<br />
　　若夫能眇｛进貌｝于当世。则所重唯身也。罕营外难者。则无死地矣。是以古之学者。握玄筌以藏领。匿颖镜于纷务。凝神乎山岩之庭。颐真于逸谷之津。于是散发高岫。经纬我生。晖晖景曜。采吸五灵。游蹑九道。登元濯形。投思绝空。人事无营。闭存三气。研诸妙精。故能回日薄之年。反为童婴耳。苟事累沙会。交轩塞路。<br />
　　但所守之不能勖也。何试校之能停耶。物物相要。触类兴患。天人之眄。岂时漏哉。所司赏于修业。所试在于不日新矣。贾生近以此书来。托向｛亠衅且｝｛亠衅且｝。可谓有情。然无逝我梁。有似逆诈耳。<br />
　　七月十六日。（此一条又有掾书）省所谘。有心哉。子望对山岭。増怀远想。欣然禀向。常见此意。夫为道者。精则可矣。有情不懃。则无所能为也。懃而不专。亦不能有成也。要当令吝心消豁。〔秽〕（此后人作秽字。不可复识）疾开散。（此亦似东卿告长史）尔何以不数看东山。郁望三秀。徘徊｛艹毕｝宇。目击林水〈平〉［乎］。<br />
　　彼人往。殆无所复益耳。（凡云三秀者。皆谓三茅山之峰。山顶为秀。<br />
　　故呼三秀也）<br />
　　右南岳夫人与弟子言。<br />
　　夫言者性命之全败也。信者得失之关｛木建｝也。<br />
　　张良三期。可谓笃道而明心矣。<br />
　　右南岳夫人与弟子言。<br />
　　性甚宽仁。而所闻急。而应物速者。更违旨耳。<br />
　　火枣事未宜问也。（论火枣事在后）<br />
　　右九华真妃言。<br />
　　右从太元来凡五条并杨书。<br />
　　辔景落沧浪。腾跃清海津。绛烟乱太阳。羽盖倾九天。云舆浮空洞。｛攸黑｝忽风波间。来寻冥中友。相携侍帝晨。王子协明德。齐首招玉贤。下眄八阿宫。上寝希林颠。漱此紫琼腴。方知秽涂辛。佳人将安在。懃之乃得亲。<br />
　　七月十八日夕。云林右英王夫人授诗。（此诗与长史。兼及掾事）<br />
　　高兴希林虚。遐游无员方。萧条象数外。有无自冥同。｛亠衅且｝｛亠衅且｝德韵和。飘飘步太空。盘桓任波浪。振铃散风中。内映七道观。可以得兼忘。何必反复酬。待此世文通。玄心自宜悟。｛口黑｝耳必高踪。<br />
　　七月二十六日夕。紫微夫人喻作。令与许长史。绛阙扉广霄。披丹登景房。紫旗振云霞。羽晨抚八风。停盖濯碧溪。采秀月支峰。咀嚼三灵华。吐吸九神芒。椿数无绝纪。协日积童蒙。<br />
　　携袂明真馆。仰期无上皇。北钧唱羽人。玉玄粲贤众。云〈河〉［何］俞本作「何」、是也波浪宇。得失为我锺。引领嚣庭内。开心拟秽冲。习适荣辱域。罕蹑希林宫。一静安足苦。试去视沧浪。<br />
　　右右英夫人所喻。<br />
　　右从辔景来三篇。并有长史写。<br />
　　弱丧｛食卞｝漾。笃灵未尽。倚伏异因。云梯未抗。虽有怀于进趣。犹未渊于至理矣。君才实天工以清澜。凝浪于高韵。志栖神乎太玄。期紫庭而步空矣。有心洞于飞滞。柔翰蔚乎冥契也。<br />
　　动合规矩。等圆殊方。静和真味。吐纳兴音。可谓纵诞德挺。良为钦然矣。然秽思不豁。鄙吝内固。淫念不渐。灵池未澄。将未得相与论内外之期。泛二景之交耳。夫失机者。贵在能改。<br />
　　相释有情。今无妨矣。虽｛暂足｝弭群听。故克和也。<br />
　　前涂（谓应作攸字）｛进貌｝。此比非一。漏绪多端。当恒战密。苟情有愆散。得随事失。悟言微矣。将何以遏之。将何以遣之。<br />
　　右七月二十六日夜。云林右英王夫人喻书。见与勿答。<br />
　　右一条有长史写。<br />
　　世珍芬馥交。道宗玄霄会。振衣寻冥畴。回轩风尘际。良德映灵晖。颖根粲华蔚。密言多傥福。冲净尚真贵。咸恒当象顺。携手同衾带。何为人事间。日焉生患害。<br />
　　七月二十八日夕。右英王夫人授书此诗。<br />
　　以与许长史。（后十二月长史答书云咸恒之喻。即是酬此诗也。咸恒义出周易）<br />
　　右一篇有长史写。<br />
　　清响散空。神风洒林。身超冥衢。志咏灵音。仁侯其人也。欲以裴真人本末示｛希邑｝者可矣。其必克谐。不善诱之心亦内彰也。裴亦何人哉。<br />
　　（｛希邑｝即｛心音｝也。小名方回。裴真人本末即是清灵传也。有谢过及七经之士。故令示之）<br />
　　八月七日夕。右英王夫人授书。令与许长史。<br />
　　右一条杨书。又有长史写。<br />
　　守真一笃者。一年使头不白。秃发更生。夫内接儿孙。以家业自羁。外综王事朋友之交。耳目广用。声气杂役。此亦道不专也。行事亦无益矣。夫真才例多隐逸。栖身林岭之中。远人间而抱淡。则必｛子婴｝颜而玄鬓也。<br />
　　玉醴金浆。交梨火枣。此则腾飞之药。不比于金丹也。仁侯体未真正。秽念盈怀。恐此物辈不肯来也。苟真诚未一。道亦无私也。亦不当试问。<br />
　　火枣交梨之树。已生君心中也。心中犹有荆棘相杂。是以二树不见。不审可剪荆棘出此树单生。其实几好也。<br />
　　虽云问也。其欲希之近也。当为君问主领者。<br />
　　三年更相问。以即日始。<br />
　　丑年（此二字长史后益上）八月七日夜。云林右英王夫人口授答许长史。<br />
　　凝心虚形。内观洞房。抱玄念神。专守真一者。<br />
　　则头发不白。秃者更〔轸〕。（轸字亦应是〈琴〉［｛发真｝］）〈未〉［夫］『云笈七签』卷九二众真语录作「夫」、是也有以百思缠胸。寒热破神。营此官务。当此风尘。口言吉凶之会。身〔扉〕（凡作扉字者皆是排音。非扉扇之扉也）得失之门。<br />
　　众忧若是。万虑若此。虽有真心。固为不笃。抱道不行。握宝不用。而自然望头不白者。亦希闻也。玉醴金浆。交生神梨。方丈火枣。玄光灵芝。我当与山中许道士。不以与人间许长史也。<br />
　　八月七日夜。紫微王夫人授答许长史。<br />
　　右六条有掾写。<br />
　　拟驾东岑人。停景招隐静。仁德乘波来。俱会三秀岭。灵芝信可食。使尔无终永。｛口翕｝真献金浆。不待百丈井。<br />
　　八月十六日夕。清灵真人授。<br />
　　右一篇有长史写。<br />
　　虚和可守雄。萧萧可守雌。夫萧萧者单景独往也。君绛宫中〔渠〕（谓应作｛言巨｝字）能仰飞空同上上云玄之涯不。道易闻而患不真。书易得而患不行。若专如此。大天之中。尽真仙比肩也。我亦无咎于不能为者。<br />
　　心不定而欲书。将欲沽之哉。意不往而求真。<br />
　　似欲衒之也。愿告。<br />

                    <br>
                        　　八月十七日夜。右英王夫人授书此。与许长史。（似答心求守雌之真一也）<br />
　　肇祖植德。华条翁〔队〕（即谓七世祖许肇也。队字应作坠）。顿足悬车。无早晩也。但心坚注真。微密灵机则可矣。至于高逸长岭。寝冥林泽。纵时事之难鄙。<br />
　　遗九亲而味神。实美举也。心苟不专。愆念填胸。虽蹑｛门良｝山以游步。造圆垄以朝冥。然亦必败也。若必空空。我自当相告有可动之时也。<br />
　　今且未可议耶。<br />
　　八月十七日夜。保命仙君小茅口授。与许长史。<br />
　　含仁守慈。发拔幽忧。单心慈诱。栖神灵镜者。<br />
　　许长史其人也。所恨在于应物速。招真急耳。<br />
　　夫浩挺虚映。乃可守雌。已求。故当能守之。守之盖易。恐亦宜无不可耶。<br />
　　八月十八日夜。紫微王夫人授。示许长史。<br />
　　右四条有杨书。<br />
　　穆奉被音告。频烦备至。仰衔恩润。光华弥焕。<br />
　　披览欣庆。感荷罔极。穆沈滞流俗。岂忘拔迹。<br />
　　辄已誓之中心。思为阶渐。考室东山。栖景林壑。此志必也。此举决也。方当凭庇灵宗。谘禀神规。若此之心。揆亦鉴之。真一之雌。其道玄远。妙出秘领。穆愆秽未荡。俗累未拔。胸心滓浊。精诚肤浅。未敢预闻。南真哀矜。去春使经师授以方诸洞房步纲之道。八素九真以渐修行。不敢〔｛心名｝〕（谓应作怠字）懈。九真至须幽静。人事杂错。患在未专耳。昔人学道。寻师索友。弥积年载。经历山岳。无所不至。契阔险试。备尝劳苦。然后授以要诀。穆德薄罪厚。端坐愆室。横为众真所见采录。鉴戒继至。启悟非一。古人有言。非知之难。其行之难。夫人垂恩所赐。自可徐徐。〔须〕（此须字长史自｛人巉｝）移东山。然后亲授。道之来也。不计迟速。恩之隆也。何限早晩。命使愿告。敢不上答。谨白。（此长史答前右英论雌一事者。掾为书之。既被｛人巉｝更写。故此本得存焉）<br />
　　真诰卷之二。<br />
　　真诰卷之三。<br />
　　运象篇第三。<br />
　　北元中玄道君李庆宾之女。太保玉郎李灵飞之小妹。受书为东宫灵照夫人。治方丈台第十三朱馆中。夫人着紫锦衣。带神虎符。握流金铃。有两侍女。侍女年可二十许。夫人年可十三四许。<br />
　　闻呼一侍女。名隐晖。侍女皆青绫衣。捧赤玉箱二枚。青带束络之。题白玉检曰太上章。一检曰太上文。（此记〈织〉［识］俞本作「识」、是也检上文。亦同前九华也）<br />
　　夫人带青玉色绶。如世人带章囊状。隐章当长五丈许。大三四尺许。<br />
　　临去。授作一纸诗。毕乃吟歌。<br />
　　云｛土庸｝带天构。七气焕神冯。琼扇启晨鸣。九音绛枢中。紫霞兴朱门。香烟生绿窗。四驾舞虎｛旌斤｝。青掷玄空。华盖随云倒。落凤控六龙。策景五岳阿。三素眄君房。适闻｛肉操｝秽气。万浊荡我胸。臭物薫精神。嚣尘互相冲。明〈王〉［玉］俞本作「玉」、是也皆摧烂。<br />
　　何独盛德躬。高揖苦不早。坐地自生虫。<br />
　　八月二十二日夜。灵照夫人授作此诗。（此长史书作灵照夫人。而杨君书多〈其〉［云］俞本作「云」、是也照灵）<br />
　　临去。吟曰。心勿欲乱。神勿淫役。道易不顺。灾重不逆。永丧其真。遂弃我适。<br />
　　复生许家不。<br />
　　我方当复来。尔勤之而已。<br />
　　右从北元来八条有长史写。<br />
　　王子晋父周灵王有子三十八人。子晋太子也。是为王子乔。灵王第三女名观香〈自〉［字］俞本作「字」、是也众爱。<br />
　　是宋姫子。于子乔为别生妹。受子乔飞解脱网之道。得去入〔｛丝侯｝〕（外书作维字）氏山中。后俱与子乔入陆浑。积三十九年。观香道成。受书为紫清宫内传妃。领东宫中候真夫人。（此即中候王夫人也）<br />
　　子乔弟兄七人得道。（五男二女）其眉寿是观香之同生兄。亦得道。（此似别有眉寿事。今不存。而掾书中有梦见人云。我是王眉寿之小妹。疑此或当是相答也）<br />
　　右二条有杨书。<br />
　　驾｛炎欠｝敖八虚。徊宴东华房。阿母延轩观。朗啸蹑灵风。我为有待来。故乃越沧浪。<br />
　　右英王夫人歌。<br />
　　乘飙遡九天。息驾三秀岭。有待徘徊眄。无待故当净。沧浪奚足劳。孰若越玄井。<br />
　　右紫微夫人答英歌。<br />
　　写我金庭馆。解驾三秀畿。夜芝披华〔锋〕。（谓应作峰字）咀嚼充长饥。高唱无逍遥。〈冬〉［各］俞本作「各」、是也兴有待歌。空同酬灵音。无待将如何。<br />
　　右桐柏山真人歌。<br />
　　朝游郁绝山。夕偃高晖堂。振辔步灵〔锋〕。（谓应作峰字）无近于沧浪。玄井三仞际。我马无津梁。｛攸黑｝｛炎欠｝九万间。八维已相望。有待非至无。灵音有所丧。<br />
　　右清灵真人歌。<br />
　　龙｛旌斤｝舞太虚。飞轮五岳阿。所在皆逍遥。有感兴冥歌。无待愈有待。相遇故得和。沧浪奚足辽。玄井不为多。郁绝寻步间。俱会四海罗。岂若绝明外。三劫方一过。<br />
　　右中候夫人歌。<br />
　　纵酒观群惠。｛攸黑｝忽四落周。不觉所以然。实非有待游。相遇皆欢乐。不遇亦不忧。纵影玄空中。两会自然畴。<br />
　　右昭灵李夫人歌。<br />
　　驾｛炎欠｝发西华。无待有待间。或眄五岳峰。或濯天河津。释轮寻虚舟。所在皆缠绵。芥子忽万顷。中有须弥山。小大固无殊。远近同一缘。彼作有待来。我作无待亲。<br />
　　右九华安妃歌。<br />
　　无待太无中。有待太有际。大小同一波。远近齐一会。鸣弦玄霄颠。吟啸运八气。奚不酣灵液。眄目娱九裔。有无得玄运。二待亦相盖。<br />
　　右太虚南岳真人歌。<br />
　　偃息东华静。扬运八方。俯眄丘垤间。莫觉五岳崇。灵阜齐渊泉。大小互相从。长短无少多。大椿须臾终。奚不委天顺。纵神任空同。<br />
　　右方诸青童君歌。<br />
　　控飙扇太虚。八景飞高清。仰浮紫晨外。俯看绝落冥。玄心空同间。上下弗流停。无待两际中。有待无所营。体无则能死。体有则摄生。东宾会高唱。二待奚足争。<br />
　　命驾玉锦轮。｛人舞｝辔仰徘徊。朝游朱火宫。夕宴夜光池。浮景清霞杪。八龙正参差。我作无待游。有待辄见随。高会佳人寝。二待互是非。有无非有定。待待各自归。<br />
　　右南极紫元夫人歌。（按此诸歌诗。并似初降语。而嫌众真多高唱。上清童紫元太虚未尝有杂降处。恐或遗失耳。有待之说并是指右英事。非安妃也）<br />
　　腾跃云景辕。浮观霞上空。霄纵横｛人舞｝。紫盖托灵方。朱烟缠旌旄。羽｛巾皮｝扇香风。电｛口皋｝猛兽攫。雷吟奋玄龙。钧籁昆庭响。金笙唱神锺。采芝沧浪阿。｛手缀｝华八渟峰。朱颜日愈新。劫往方婴童。养形静东岑。七神自相通。风尘有忧哀。<br />
　　陨我白鬓翁。长冥遗遐叹。恨不早逸纵。<br />
　　九月三日夕。云林王夫人喻作。令示许长史。<br />
　　停驾望舒移。回轮反沧浪。未睹若人游。偶想安得康。良因俟青春。以叙中怀忘。<br />
　　右右英吟此再三。<br />
　　龟阙郁巍巍。｛土庸｝台络月珠。列坐九灵房。叩｛玉激｝吟太无。玉箫和我神。金醴释我忧。宴酣东华内。陈钧千百声。青君呼我起。折腰希林庭。羽｛巾皮｝扇翠晖。玉佩何铿零。俱指高晨寝。相期象中冥。<br />
　　右紫微歌此二篇。<br />
　　超举步绛霄。飞飙北垄庭。神华映仙台。圆曜随风倾。启晖｛手邑｝丹元。扉景｛冫食｝月精。交袂云林宇。〔浩〕〔轸〕（谓应作皓｛发真｝）还童婴。萧萧寄无宅。是非岂能营。阵上自扰竞。安可语养生。<br />
　　右玄垄紫微作。<br />
　　控晨浮紫烟。八景观｛水瓜｝流。羽童捧琼浆。玉华饯琳腴。相期白水涯。扬我萎｛艹豕生｝珠。沧房焕东霞。紫造浮绛辰。双德秉道宗。作镇真伯蕃。八台可眄目。北看乃飞元。清净云中视。眇眇蹑景迁。吐纳洞领秀。藏晖隐东山。久安人事上。<br />
　　日也无虚闲。岂若易翁质。反此孩中颜。<br />
　　九月六日夕。云林喻作。与许侯。<br />
　　解轮太霞上。敛辔造紫丘。手把八空。纵身云中浮。一眄造化〈刚〉［纲］『云笈七签』卷九七紫微王夫人诗作「纲」、是也俞本作「」、是也。再视索高畴。道要既已足。可以解千忧。求真得真友。不去复何求。<br />
　　九月六日夕。紫微夫人喻作。示许长史。并与同学。（同学谓｛希邑｝［方］回也）<br />
　　晨阙太霞构。玉室起霄清。领略三奇观。浮景翔绝冥。丹空中有真。金映育挺精。八风鼓锦被。碧树曜四灵。华盖｛广阴｝兰晖。紫辔策绿。结信通神交。触类率天诚。何事外象感。须睹瑶玉琼。<br />
　　九月九日。云林右英夫人喻作。<br />
　　紫空朗明景。玄宫带绛河。济济上清房。云台焕嵯峨。八舆造朱池。羽盖倾霄柯。震风回三辰。金铃散玉华。七辔络九垓。晏眄不必家。借问求道子。何事坐尘波。岂能栖东秀。养真收太和。<br />
　　九月九日。紫微夫人喻作。因许示｛希邑｝。（｛希邑｝犹是方回也）<br />
　　二景秀郁玄。霄映朗八方。丹云浮高晨。逍遥任灵风。鼓｛鬲羽｝乘素飙。竦眄琼台中。绿盖入协晨。青掷空同。右揖东林帝。上朝太虚皇。玉宾剖凤脑。嗷酣飞蕊浆。云钧回曲寝。千音何琅琅。锦旌召猛兽。华幡正低昂。香母折腰唱。<br />
　　紫烟排栋梁。总辔高清阙。解驾佳人房。昔运挺未兆。灵化顺气翔。心眇玄涯感。年随积椿崇。形甘垢臭味。动静失沧浪。我友实不尔。荣辱昨已忘。<br />
　　九月十八日夜。云林右英夫人作。喻曰。吾辞讫此。<br />
　　绛景浮玄晨。紫轩乘烟征。仰超绿阙内。俯眄朱火城。东霞启广晖。神光焕七灵。翳映泛三烛。流任自齐冥。风缠空洞宇。香音触节生。手携〔炽〕（谓应作织字）女｛人舞｝。并衿匏瓜庭。左徊青羽旗。<br />
　　华盖随云倾。晏寝九度表。是非不我营。抱真栖太寂。金〈恣〉［姿］俞本作「姿」、是也愈日婴。岂似愆秽中。惨惨无聊生。<br />
　　九月二十五日夜。云林右英夫人授作。<br />
　　三辔抗紫轩。倾云东林阿。<br />
　　右英吟此道。<br />
　　右从腾跃来凡十三篇并有杨书。又杂有掾写。<br />
　　遣滞吝。赖穷行德。不亦甚佳乎。不患德之不报。所患种福之不多耳。此一行则似乎福田也。万事云云。尽可触类矣。<br />
　　十二月三日。云林右英夫人告。<br />
　　右一条有杨书。又有一本小异。<br />
　　穆惶恐言。仁爱之至。猥惠新诗。云藻绮络。金声玉粲。诚翰林之奇秀。华锦之盛肆也。义类渊微。仰览无射。佩之丹心。奉以周旋。功德浅陋。冥报已重。福田之喻。敢不自励。凭托徽猷。<br />
　　情若山海。动静启悟。望垂矜录。许穆惶恐言。<br />
　　诣云林右英夫人机前。（此即答遣滞吝书也。有自记草存）<br />
　　青童大君常吟咏曰。欲殖灭度根。当拔生死栽。沈吟堕九泉。但坐惜形骸。<br />
　　太虚真人常吟咏曰。观神载形时。亦如车从马。车败马奔亡。牵连一时假。哀世莫识此。但是惜风火。种罪天网上。受毒地狱下。<br />
　　西城真人王君常吟咏曰。神为度形舟。薄岸当别去。形非神常宅。神非形常载。徘徊生死轮。但苦心犹豫。<br />
　　小有真人王君常吟咏曰。失道从死津。三魂迷生道。生生日已远。死死日已早。悲哉苦痛容。根华已颠倒。起就｛劫令｝落生。焉知反枯老。<br />
　　以去月秋分日。于瑶台大会。四君各吟此言。<br />
　　以和玄钧广韶之弦声也。（十月告云去月。如似是九月〈南〉［间］俞本作「间」、是也。秋分必在八月。则去月自为通乎耳）<br />
　　十月十五日。右英夫人说此令疏。<br />
　　右五条有掾书。<br />
　　四｛旗令｝曜明空。朱轩飞灵丘。玉盖荫七景。鼓｛鬲羽｝霄上浮。九音朗紫空。玉｛玉激｝洞太无。宴咏三辰宫。唱啸呼我俦。不觉椿已来。岂知二景流。佳人虽兼忘。而未放百忧。长林真可静。岩中多自娱。<br />
　　十月十七日。云林夫人作。与许侯。<br />
　　左把玉华盖。飞景蹑七元。三辰焕紫晖。竦眄抚明真。变踊期须臾。四面皆已神。灵发无涯际。懃思上清文。何事生横｛水余｝。令尔感不专。〔阴〕（乌禁反）〔｛广阿｝〕（乌贺反。此应作｛口音｝哑。言其速也）〈夫去〉［失玄］机。不觉年岁分。<br />
　　十月十八日。紫微夫人作。<br />
　　右二篇有杨书。<br />
　　北登玄真阙。携手结高罗。香烟散八景。玄风鼓绛波。仰超琅园津。俯眄霄陵阿。玉箫云上唱。凤鸣洞九遐。乘气浮太空。曷为蹑山河。金节命羽灵。征兵折万魔。齐｛手邑｝二晨晖。千椿方婴牙。丧真投兢室。不解可｛木示｝何。<br />
　　仰眄太霞宫。金阁曜紫清。华房映太素。四轩皆朱琼。掷轮空同津。总辔｛人舞｝绿。玉华飞云盖。西妃运锦旌。翻然浊尘涯。｛攸黑｝忽佳人庭。宿感应期降。所招已在冥。乘风奏霄晨。共酣丹琳罂。公侯徒眇眇。安知真人灵。<br />
　　右二篇十月二十日授。（亦应是右英喻长史也）<br />
　　右二篇有杨书。<br />
　　车马虽重。为路人所略。推分任运。有以招之。<br />
　　不必吝也。｛木胚｝子诚小。还为童史所偷。故疾而惜之。今冥鉴即擒。盖所以惧恶而善者别矣。<br />
　　今虽｛口黑｝然不言。小人足知灵验。有训在其中。<br />
　　非直区区。若此小小而不能坦也。谨白。<br />
　　呈云林右英夫人。<br />
　　十一月十九日。（此所答右英授事。事今不存）<br />
　　穆惶恐言。沈染鄙俗。流浪尘昧。罪与年长。愆随日积。幸遭玄运。灵启其会。披散氛雾。朗然达观。真灵清秀。并垂戒悟。猥辱文翰。华藻成林。金声玉振。规矩有章。父子凡微。无以堪荷。<br />
　　夙兴策励。不敢怠惰。｛禺页｝｛禺页｝倾注。言不自畅。穆惶恐言。（此亦是答右英诗。不审的是何诗。亦似不存）<br />

                    <br>
                        　　右二条长史自书本。<br />
　　灵谷秀澜荣。藏身栖岩京。被褐均衮龙。带索齐玉鸣。形盘幽辽里。掷神太霞庭。霄上有陛贤。空中有真声。抑我曲晨飞。案此绿轩。下观八度内。俯叹风尘｛茔丝｝。解脱遗波浪。登此眇眇清。扰兢三津竭。奔驰割尔龄。<br />
　　十二月一日夜。南岳夫人作与许长史。<br />
　　飞轮高晨台。控辔玄垄隅。手携紫皇袂。｛攸黑｝｛火火火欠｝八风驱。玉华翼绿帏。青｛君巾｝扇翠裾。冠轩焕崔嵬。佩玲带月珠。薄入风尘中。塞鼻逃当涂。臭腥雕我气。百痾令心｛歹且｝。何不飙然起。萧萧步太虚。<br />
　　十二月一日夜。方丈左台昭灵李夫人作。<br />
　　与许玉斧。<br />
　　清晨揖绛霞。总气霄上游。徊蹑曲波。遂睹世人忧。辞旨蔚然起。不散三秀嵎。何若巡玄乡。抚｛玉激｝为尔娱。君安有有际。我愿有中无。<br />
　　右英作此。<br />
　　驾景游贤良。促辔东圃下。<br />
　　右英吟此道。<br />
　　咀嚼玄句。柔音蔚畅。曲夹适宣。辞喻标朗。钦钦之咏。有由然也。玄宗以安。我其会矣。<br />
　　十二月十四日。云林夫人作与长史。（此所答长史之诗。诗今不存）<br />
　　右五篇有杨书。<br />
　　该清道难。通幽妙达。许侯其人也。方将曜灵方丘。腾跃晖霞。身飞九天。作则群真。师傅金阙。抚〈极〉［拯］意をもって改む种人。其德仁以融。其教整以和。可谓天秀标韵。为后民之圆匠也。斧子乃潜晨密焕。秀霄空上。托心玄宅。神栖入领。心标寂刃。<br />
　　归形太初。志割姻亲于内外。寄幽会于隐观矣。虽自思入庇重岫。颖翳云晖。故叛父也。若父愚可也。交当同编云札。列名灵简。运会相遇。何以陈之耶。昔薛旅字季和。往学真道于钟山北阿。经七试而不过。即长里薛公之弟也。不过者。由淫｛女失｝失位。吝鄙内滞。石性不回。<br />
　　致败其试耳。然其人好慈和笃。又心爱啸音凤响及玄弦之弹。是故虚唱凝神。徽声感魂。<br />
　　神不遂落。由好啸唱愿凤鸣之故矣。长里先生。燕代人。周武王时人也。先生比乞之于太上。太上故使生。〔系〕（谓应作继字）肇阿之阴运。致欲其该微释滞。〈于〉［令］俞本作「令」、是也染练新晖。速升虚之超。长里君之愿也。若〔由〕（谓应作犹字）愆波不激。淫吝〔由〕（谓应作愈字）出。虽百过试之。故亦昔之薛旅耶。师宗相期。拂饰尽性。苟能其事。我亦罕劳。贤者之举。此复宜详。密告由来宿命之始。想有〔已〕（应作以字）悟也。燕气内果外柔。沈德乐景。故其人闻北风则心悲。睹启曜则怀泰。思骏｛马碌｝以慕聘。<br />
　　嘉柔顺以变蔚。彼人之心。曷曾不尔乎。此则本乡之风气。首丘之内感也。苟能信之。君其谐矣。如其〔雍〕（谓应作壅字）吝秉欲。丹绛不畅。灵人携手而空反。高友敛袂而回晏。神气不眄其宅。寂通不鼓其目。命矣夫。固可悲耶。（长里之弟。本燕代人。故此称其〈谷〉［俗］气。以喻长〈皮〉［史］之心也）<br />
　　十二月十六日夜。右英告。<br />
　　右二篇有杨书。<br />
　　太元真人。<br />
　　云林右英王夫人。<br />
　　南岳紫虚元君。<br />
　　九华真妃。<br />
　　清灵真人。<br />
　　紫阳真人。<br />
　　桐柏真人。<br />
　　昭灵李夫人。<br />
　　右八人。<br />
　　十二月十七日夜。<br />
　　方诸宫东华上房灵妃歌曲。<br />
　　紫桂植瑶园。朱华声凄凄。月宫生蕊渊。日中有琼池。左拔员灵曜。右掣丹霞晖。流金焕绛庭。八景绝烟回。绿盖浮明朗。控节命太微。凤精童华颜。琳腴充长〈肌〉［饥］俞本作「饥」、是也。控晨揖太素。乘｛火火火欠｝翔玉阶。吐纳六灵气。玉嫔把巾随。弹｛玉激｝南云扇。<br />
　　香风鼓锦披。叩商百兽舞。六天摄神威。｛攸黑｝｛炎欠｝亿万椿。龄纪郁巍巍。小鲜未烹鼎。言我岩下悲。（按杨君记云。东方赤气中有言曰。小鲜未烹鼎。〈言〉言我岩下悲。当以此事谘启司命。<br />
　　故答称此诗。仍及后篇也）<br />
　　太微玄清左夫人北渟宫中歌曲。<br />
　　郁蔼非真虚。太无为我馆。玄公岂有怀。｛茔丝｝蒙孤所难。落凤控紫霞。矫辔登晨岸。寂寂无濠涯。晖晖空中观。隐芝秀凤丘。逡巡瑶林畔。龙胎婴尔形。八琼回素旦。琅华繁玉宫。绮葩凌岩粲。鹏扇绝亿领。抚｛鬲羽｝扶霄翰。西庭命长歌。<br />
　　云｛玉激｝乘虚弹。八风缠绿宇。｛艹聚｝烟豁然散。灵童掷流金。太微启〈壁〉［璧］案。三元起折腰。紫皇挥袂赞。朗朗扇景曜。晔晔长庚焕。超竦明刃。下盻使我｛心宛｝。顾哀地仙辈。何为栖林涧。<br />
　　十二月十七日夜。太元真人司命君书出此诗云。是青童宫中内房曲。恒吟赞此和神。（其夜众真降集。唯有此书存。余悉不显。后丁卯年论挺分事。亦是十二月十七日。恐偶同耳。此前一事不应是卯年也）右三条有杨书。<br />
　　玄玄即排起。注之曰。<br />
　　故玄玄以八风为〈关〉［｛囊石木｝］『真诰』卷一七叶一表作「｛囊石木｝」、是也钥。天地为｛阜是｝防。四海为瓮｛央皿｝。九州岛为秕糠。积之以万殊。蒸之以阴阳。<br />
　　其陶铸也。充隆炊累。刚柔清浊。象类不同。呼吸吐合。恭伯荣。注之曰。<br />
　　九绝兽。神禽也。在乎群猛之中。猾狡乎激奇之际。千年不足极其变。万殊不足适其内。日月不足照其眉。八泽不足游其足。清云为卑。<br />
　　九垓为浅。八宏为小。四极为近。变动无常。恒入之芥子之内。玉晨之玉宝。太微之威神矣。<br />
　　（此二条是释神虎隐文中语。不知何真所告。又无日月。是两手同书）<br />
　　君惶恐言。仁德流映。高｛广阴｝弥纶。毎贻翰音。恩逮｛丝遣｝绻。旨谕有咸恒之顺。宗期则玄霄之会。<br />
　　虽钦愿荣崇。欣想灵诰。窃惧｛火习｝耀之近晖。不可参二景之远丽。｛口慧｝彼之小宿。难以厕七元之灵观。尊卑殊方。高下异位。俯仰自失。罔知所据。凡善诱者勤其切磋。忠爱者忧其怠惰。<br />
　　大易所以干干。仲尼所以发叹于不倦者也。<br />
　　自奉教以来。洗心自励。沐浴思新。其劝奖也。<br />
　　标明得道之妙致。其检戒也。陈宿命之本迹。<br />
　　淫吝所以丧基。鄙滞所以伐德。虽卢医之贡针艾。扁鹊之献药石。无以喻也。子张存圣教于绅带。西董佩韦弦以自矫。盖以外戒内。以义规心。仰衔清训。谨书之丹怀。藏之六腑。奉以周旋。弗敢失坠。庶五难解冻于炉门。七试飙静于渊谷。方将逍遥东山。考室龙林。灵构萧萧。丘园冲深。庭延云驾之奇友。堂列羽服之上真。句金锡五芝之宝。沧浪施长年之珍。<br />
　　〈期〉［斯］俞本作「斯」、是也实夙夜之乃愿。信誓不敢诬于神明者也。<br />
　　唯少鉴之。君惶恐言。（此长史答右英前七月二十八日喻诗世珍芬馥交者。并酬前书论薛旅事。犹恐是十二月中）<br />
　　右此一篇。长史令乙写。<br />
　　真诰卷之三。<br />
　　真诰卷之四。<br />
　　运象篇第四。<br />
　　仙道寂寂。寻之亦使人不劝也。况复求之于无涯耶。假令东山忽有石髓盘结。紫芝映林。<br />
　　夜光焕烛。燕胎曜峰。灵津肆显。众真罗吟。人人往者皆得｛手缀｝玄华而揖玉腴。对天仙以散想也。将必相与把臂太虚。驾络庆云矣。未审子当〈刀〉［力］赴。此二日暂游山泽不。将故以官私自切。不获一果耶。今之所以为懈难者。盖暗推于有无之间耳。以无期我。我亦无也。空中有真。子不睹之。不可谓罕彷佛矣。所望在于不｛寒衣｝裳耳。二日可不果。何时能屈驾看金陵乎。<br />
　　十一月二十九日夜。定录君告许侯。<br />
　　岂能割目前之近滞。慕难成之远功耶。若故栖情丘林。凭托京畿者。观金陵以偶想。将任意于吾子。勿谓我无方从无以鉴矣。心单则试不眄。神苦则教不生。贤者之举。可不察耶。<br />
　　保命君告。<br />
　　右二条杨书。斯告实至言矣。<br />
　　奉十一月二十九日告。得道者以其能排却众累。直面而进。于是百度自净。众务云散。该其优者。不足为劳。披于艰者。可以表心。正月中必有龟山客来东山。至时〔渠〕（此应作｛言巨｝字）可不一力乎。奉览高命。欣然无量。始入此月。公私艰｛手缀｝。未获从心。〔命〕〔使〕（此本是今｛暂足｝字。后人改作命使）到京。往反计日。还便沐浴。躬诣朝拜。不失此月。若吉日未过。愿垂告敕。又告贤者之举。复宜详之。<br />
　　昔未受上道之前。有欲索侧人意。有称说堪陶奖者。受隐书之后。此计都冥也。（此下有两字被。又齐行剪去。后似复更有语。此论贤者之举。似仍是前书上纸。而复酬十一月二十九日告。此告今不存。前十一月二十九日告。语不同。又云正月龟山客来事。如此复酬后定录告。亦可是右英书中兼有此语耳。记不具存。难用显证）<br />
　　右二篇长史自书本。<br />
　　令懃者懃其事。耽其玄微耳。慎者亦触类而作也。学道之难。不可书矣。有耻鄙之心者。于道亦辽乎。灌秉然后可贵耳。贤者之举。自更始尔。今且当内忘。<br />
　　右紫微夫人道此言。（此是紫微见长史答右英道贤者之举事。<br />
　　故复酬此语也。长史妇亡后更欲纳妾。而修七元家事。最是所禁。故屡有及之）<br />
　　手笔何其落落。卢医之喻。复有韦弦之功。解冻炉门。其旨乃佳。当实心在此济矣。<br />
　　定录告。（此是中君见长史答右英书。复赏赞之也）<br />
　　心已至也。不复须诣山也。毎空怀以向真。单诚以泛道者。虽欲不教。其可得乎。瞻赴山泽。<br />
　　乃更余事耳。要都无怀者。实使人悒然。今可停也。<br />
　　十二月一日夜。定录告许侯。（寻此语。复似酬到京不得来事。事相关渉不可领）<br />
　　正月二十七日。将不能｛暂足｝诣欲营宅处耶。龟山真人似当其日来。未真至斋者。自可无彷佛。且欲令彼见我乎。<br />
　　正月十四日保命告。（案此告极似前所疑事。所以翻覆难解也。<br />
　　从此正月起至后。并是入丙寅年中事）<br />
　　右五条有杨书。<br />
　　辔景登霄晨。游宴沧浪宫。彩云绕丹霞。灵蔼散八空。上真吟琼室。高仙歌琳房。九凤唱朱籁。虚节错羽钟。交颈金庭内。结我冥中朋。俱｛手邑｝玉醴津。｛攸黑｝｛炎欠｝已婴童。云何当路蹲。愆痾随日崇。<br />
　　二月九日夜。云林作。<br />
　　晨游太素宫。控观玉河。夕宴郁绝宇。朝采圆景华。弹｛玉激｝北寒台。七灵晖紫霞。济济高仙举。纷纷尘中罗。盘桓嚣蔼内。愆累不当多。<br />
　　二月十六日。右英作。<br />
　　玄清眇眇观。落景出东渟。愿得绝尘友。萧萧罕世营。吟此再三。<br />
　　右三篇有杨书。<br />
　　灵人隐玄峰。真神韬云采。玄唱非无期。妙应自有待。岂谓虚空寂。至韵故常在。携襟登羽宫。同宴广寒里。借问朋人谁。所存唯玉子。卓云虚之骏。抗｛鬲羽｝于空同之上。斯人矣。岂不长揖南面。永谢千乘乎。<br />
　　紫微诗。及咏此。<br />
　　驾风骋云。晨登太渟丘。绛津连岑振。清波鼓浚流。步空观九纬。八〈刚〉［纲］『云笈七签』卷九八云林右英夫人｛口受｝杨真人许长史诗作「纲」、是也皆已游。｛暂足｝宴三金秀。来观建志俦。懃懈不相淹。是以积百忧。<br />
　　二月三十日夜。右英作。<br />
　　｛寒衣｝裳济绿河。遂见扶桑公。高会太林墟。寝宴玄华宫。信道苟淳笃。何不栖东峰。<br />
　　紫微夫人歌此。<br />
　　陵波越沧浪。忽然造金山。四顾终日游。罕我云中人。<br />
　　右英吟此。<br />
　　控景始晖津。飞飙登上清。云台郁峨峨。｛门昌｝阖秀玉城。晨风鼓丹霞。朱烟洒金庭。绿蕊粲玄峰。紫霞岩下生。庆云缠丹炉。练玉飞八琼。晏眄广寒宫。万椿愈童婴。龙｛旌斤｝启灵电。虎旗征朱兵。高真回九曜。洞观均潜明。谁能步幽道。<br />
　　寻我无穷龄。<br />
　　紫微夫人作。<br />
　　紫阙构虚上。玄馆冲绝飙。琳琅敷灵囿。华生结琼瑶。骋沧浪津。八风激云韶。披羽扇北翳。握节鸣金箫。凤籁和千锺。西童歌晨朝。心豁虚无外。神襟何朗寥。回｛人舞｝太空岭。六气运重幽。我涂岂能寻。使尔不终雕。<br />
　　右英夫人作。<br />
　　翳蔼紫微馆。郁台散景飙。鸾唱华盖间。凤钧导龙｛车召｝。八狼携绛旌。素虎吹角箫。云勃写灵宫。来适尘中嚣。解辔佳人寝。同自相招。寻宗须臾顷。万龄乃一朝。椿期会足衰。劫往岂足辽。真真乃相目。莫令心徂｛病木少｝。（侧交反）虚刀挥至空。鄙滞五神愁。<br />
　　右紫微作。<br />
　　朝启东晨晖。飞越沧渊。山波振青涯。八风扇玄烟。回眄易迁房。有怀真感人。三金可游盘。东岑宜永甄。纷纷当涂中。孰能步生津。飘｛徭风｝八霞岭。徘徊飞晨盖。紫腾太空。丽眄九虚外。玉箫激景云。灵烟绝幽蔼。高仙宴太真。<br />
　　清唱无涯际。去来山岳庭。何事有待迈。<br />
　　四月十四日。紫微夫人作。<br />
　　玄波振沧涛。洪津鼓万流。驾景眄六虚。思与佳人游。妙唱不我对。清音与谁投。云中骋琼轮。何为尘中趋。<br />
　　右同夕右英夫人吟歌此曲。<br />
　　松柏生玄岭。郁为寒林桀。｛艹繁｝葩盛严氷。未肯惧白雪。乱世幽重岫。巡生道常洁。飞此逸辔轮。投彼遐人辙。公侯可去来。何为不能绝。<br />
　　右右英作。<br />
　　神玉曜灵津。七元焕神扉。灵迁方寸里。一跃登太微。妙音乘和唱。高会亦有机。齐此天人眄。协彼晨景飞。总辔六合外。宁有倾与危。<br />
　　四月二十三日夜。紫微夫人作。<br />
　　玄感妙象外。和声自相招。灵云郁紫晨。兰风扇绿｛车召｝。上真宴琼台。｛进貌｝为地仙标。所期贵远迈。故能秀颖翘。玩彼八素翰。道成初不辽。人事胡可豫。使尔形气销。<br />

                    <br>
                        　　四月二十七日夜。南岳夫人作。<br />
　　右十二篇有杨书。又杂掾写。<br />
　　清净愿东山。荫景栖灵穴。｛心音｝｛心音｝闲庭虚。翳荟青林密。圆曜映南轩。朱凤扇幽室。拱袂闲房内。相期启妙术。寥朗远想玄。萧条神心逸。<br />
　　闰月三日夜。右英作。示许长史。（案晋历。丙寅年闰四月也）<br />
　　右有杨书。又掾写。<br />
　　纵心空同津。总辔策朱。佳人来何迟。道德何时成。（吟此道）<br />
　　有心许斧子。言当采五芝。芝草不必得。汝亦不能来。汝来当可得。芝草与汝食。（此两得及来。并戏作吴音）<br />
　　右英吟此。<br />
　　右二篇有杨书。<br />
　　八涂会无宗。乘运观嚣罗。化浮尘中际。解衿有道家。骋烟忽未倾。携真造灵阿。虚景盘琼轩。玄钧作凤歌。适路无轨滞。神音｛人舞｝云波。齐德秀玉京。何用世间多。<br />
　　授书毕。又吟。良久而复授令书此诗。似不与书上相连也。<br />
　　坦夷观天真。去累纵众情。体寂废机驷。崇有则摄生。焉得齐物子。委运任所经。<br />
　　右中候夫人作。<br />
　　薄宴尘飙领。代谢缘还归。奚识灵劫期。顾眄令人悲。<br />
　　紫微夫人作。<br />
　　右三篇有掾书。<br />
　　林振须类感。云蔚待龙吟。玄数自相求。触节皆有音。飞出西华。总辔忽来寻。八遐非无娱。同咏理自钦。悼此四罗内。百忧常在心。俱游北寒台。神风开尔襟。<br />
　　六月二十三日夜。南极夫人作。<br />
　　登发东华。扇｛火火火欠｝｛人舞｝太玄。飞辔腾九万。八落亦已均。｛暂足｝眄山水际。窈窕灵岳间。同风自齐气。道合理亦亲。龙芝永遐龄。内观摄天真。东〔〈岑〉［＜艹今＞俞本作「＜艹今＞」、是也］〕（谓应作岑字）可长净。何为物所缠。<br />
　　六月二十三日夜。中候夫人作。<br />
　　右二篇有杨书。又掾写。<br />
　　五月十二日。中君喻书。（此九字题卷外。从此后并似是丁卯年中授书此。事皆论三许挺分也）<br />
　　阿映遂能绝志山林。懃心道味。净神注精。研澄虚镜。玄渟独宴。孑栖偶真。乃翁道远之畴匹。姜伯真之徒也。服｛手邑｝〈夜〉［液］。卒获其益。亦至事也。昔又入在临海赤山中。赤山一名烧山。<br />
　　遇良友王世龙。赵道玄。傅太初者。此数子始以晋建兴元年渡江。入东山中学道耳。并与相见。数人之业。皆胜于映矣。映遂师世龙。授解束之道。修反行之法。服玉液。朝脑精。二三年中。面有光华。还颜反少。极为成道。但恨其所禀不饶。不得高品之通耳。于是司命敕吾举之。使奏闻上宫。移名东方诸。署为地仙。时三官都禁左郎。遣典柄侯周鲂。主非使者严白虎。来于赤山中。即欲执之以去。且诘其罪状。吾时禁〔牙〕。（谓应作讶字）又乃驰启司命。司命即遣中侯李遵握火铃而来。呵摄之。于是鲂及白虎乃走去耳。李遵未来之时。映惧怖失胆。<br />
　　亦丧气矣。亦赖｛龙共｝幼节李开林助映为答对。<br />
　　亦几至败也。自无此二人及其师王世龙。亦早恶矣。鲂〔诰〕（谓应作诘字）之亦有实。映答对亦可可。三官出丹简罪簿。各执一通而问映云。夫欲学道慕生。上隶真人。玄心栖｛进貌｝。恭诚高灵者。当得世功相及。祸恶不遘。阴德流根。仁心上逮。乃可步真索仙。度名青府耳。云何父手杀谢弓。且乱逆三光。又许朝斩李｛玉己｝之头。以代蔡扶之级。又走斩射潘｛其丝｝等。支解铃下曹表等。水沈汤云之尸。火烧徐昂之骸。绞杀桓整。刳割振｛口会｝。酷害虐暴刑〔揽〕（谓应作滥字）四十有三。张皇讼冤。事在天帝。祸戻山积。善功无一。<br />
　　又汝本属事帛家之道。血食生民。逋愆宿责。<br />
　　列在三官。而越幸网脱。奉隶真气。父子一家各事师主。同生乖戻。不共祭酒。罪咎之太。阴考方加。有如此积罪。亦无仙者。当可得欺太上之曹。使汝得名刊不死之紫录耶。汝其无对者。有司必执也。映自强长啸。振褐抚发。尔乃整气扉口。叱咤而答曰。大道不亲。唯善是与。天地无心。随德乃矜。是以坂泉流血。无违龙髯之举。三苗丹野。〔逐〕（谓应作字）鹿绛草。岂妨大圣灵化高通上达耶。吾七世父许子阿者。<br />
　　积仁着德。阴和鸟兽。遇凶荒之年。人民饥馑。<br />
　　加之疫疠。百遗一口。阿乃施散家财。拯其众庶。亲营方药。懃劳外舍。临人之丧。如失其亲。<br />
　　救人之患。如己之疾。已死之命。悬于阿手。穷垂之身。抚之如子。度脱凶年。赖阿而全者。四百八人。仁德不〔队〕。（谓应作坠字）后当锺我等。是以功书上帝。德刊灵阁。使我祖根流宗泽。｛广阴｝光后绪。故使垂条结华。生而好仙。应得度世者五人。登升者三人。录名太上。策简青宫。岂是尔辈所可豫乎。言毕。鲂等豁然而笑。遵至而去矣。此意虽复是世龙之助。吾亦壮其辞也。<br />
　　于是即得度名东宫。当为仙之中者。然其身中自宿有阴罪未了处。已日就补复。解谢太上。行当受书署者也。盖尔不复受考于三官。<br />
　　已定名于不死之录矣。今已移在竹叶山中。<br />
　　或名此山为盖竹山。山之东面。两陇西上。其中有石井桥。桥之北小道直入。其间有六丛杉树。树之左右三百步有小石深室。室前有流泉水。映与三人共止其中。此辰年当自｛暂足｝出还人食诡。亦欲｛暂足｝还乡里山之近处。令其家兄弟见之者也。临时自当令其弟知之所在。乃又寄谢令弟子懃之。若欲至竹叶山索映。亦即得相见。竹叶山东上石桥。桥之北小道甚径易。勿从南山上山。南道绝险。竹叶山中仙人陈仲林。许道居。尹林子。赵叔道。此四人并以汉末来入此山。叔道已得为下真人。<br />
　　仲林大试适过。行复去。此是竹叶山中旧仙人也。其王世龙。赵道玄。傅太初。许映或名远游。适来四年耳。<br />
　　右从五月十二日至此。并杨书受旨本。<br />
　　纳纳长者。蔚蔚内明。拨于昔累。非复故形。变扇澡鍊。得道之情。和｛手邑｝神心。仰秀云灵。倾观晨景。德音兰馨。方及十载。季〔｛玉韦｝〕（谓应作伟字）举名。<br />
　　毎事勖焉。勿复不精。<br />
　　太和二年岁在丁卯。十二月十七日夜。太元真人司命君告穆。到丙子年为十年矣。<br />
　　时当七十二也。到亥子年。神化变鍊。子年始余十年。<br />
　　萧条斧子。和心凝静。道虽妙。乘之亦整。澄形丹空。擢标霄领。其神以晖。其光将颖。实侍〔辰〕（谓应作晨字）之高举。谷子之罗〔｛鼎｝〕。（此古鼎字）可谓秀落众望。｛茔丝｝渟之仙才。又当懃进德修业。淡然虚眄。<br />
　　十二月十七日夜。太元真人司命君告玉斧。（祖司徒府辟掾不赴。隐在本县茅山五年。此十六字荣弟后所注。其公府辟似妄也）<br />
　　渊奇体道。解幽达精。虚中受物。柔德顺贞。慈宽博采。闻道必行。逍遥飞步。启诚坦平。策龙上造。浮烟三清。实真仙之领帅。友长里之先生。必当封牧种邑。守伯仙京。傅佐上德。列书绛名。<br />
　　右说道许长史所得限分。（尔时护军长史。此六字亦荣弟所注）<br />
　　｛玉韦｝灼清晖。潜光翳真。二景落锋。飞霞流缠。于焉玉子。采此双辰。遂开上道。允得妙门。仪｛玉邻｝洞焕。玉标玄金。登名五宫。悬书七元。寔迭域之并罗。为上清之卿君。是子内和感虚托真情专之所致。亦南人云轸之必驾。三元景辇之携游也。（此云迭域。即谷希子也。与前司命所答谷子之罗鼎事同）<br />
　　右说道许玉斧所得之分。（此前后二右字下说字。出长史书云右清灵真人说云云。而杨君书无此四字。当是于时杨向长史口道。是裴君也）<br />
　　此是道成懃至受书之时。初所举定目之名也。亦得道赍诣之分限矣。〈｛火寺｝〉［恃］而替者。得来必无从矣。当共｛宀真｝此。<br />
　　右五条有杨书长史写两本。<br />
　　保命告云。许子遂能委形冥化。从张镇南之夜解也。所以养魂太阴。藏魄于地。四灵守精。<br />
　　五老保藏。复十六年。殆睹我于东华矣。既适潜畅。莫觉不真。（许子即是掾也。按张系师为镇南将军。建安二十一年亡。<br />
　　葬｛业邑｝东。后四十四年。至魏甘露四年。遇水棺开。见尸如生。出着床上。因举麈尾覆面。大笑咤又亡。仍更殡葬。其外书事迹略如此。未审夜解当用何法。依如许掾。似非剑杖也）<br />
　　右英告曰。自古及今。死生有津。显默异会。藏往灭智。与世同之者。皆得道之行也。若夫琼丹一御。九华三飞。云液晨酣。流黄徘徊。仰咽金浆。咀嚼玉｛艹豕生｝者。立便控景登空。玄升太微也。自世事乖玄。斯业未就。便当｛暂足｝履太阴。潜生冥乡。外身弃质。养胎虚宅。陶气绝钥。受精玄漠。故改容于三阴之馆。童颜于九鍊之户。<br />
　　然后知神仙为奇。死而不亡。去来之事。理之深也。<br />
　　南人告云。得道去世。或显或隐。托体遗迹。道之隐也。或有再酣琼精而叩棺。一服刀圭而尸烂。鹿皮公呑玉华而流虫出户。仇季子咽金液而臭闻百里。黄帝火九鼎于荆山。尚有桥领之墓。季主服云散以潜升。犹头足异处。<br />
　　墨〈秋〉［狄］俞本作「狄」、是也咽虹丹以投水。宁生服石脑而赴火。务光剪韮以入清冷之渊。柏成纳气而肠胃三腐。诸如此比不可胜记。微乎。得道趣舍之迹无常矣。（南人即南真〈人夫〉［夫人］也。此诸仙人出诸传记。而事迹有参差不同者）保命又云。既适潜畅。莫觉不真。如此之指。非真尸也。<br />
　　右四条有长史书。<br />
　　人死。必视其形。如生人。皆尸解也。视足不青。<br />
　　皮不皱者。亦尸解也。要目光不毁。无异生人。<br />
　　亦尸解也。头发尽脱而失形骨者。皆尸解也。<br />
　　白日尸解自是仙。非尸解之例也。<br />
　　右一条。甲手书写。<br />
　　若其人｛暂足｝死适太阴。权过三官者。肉既灰烂。<br />
　　血沈脉散者。而犹五藏自生。白骨如玉。七魄营侍。三魂守宅。三元权息。太神内闭。或三十年二十年。或十年三年。随意而出。当生之时。<br />
　　即更收血育肉。生津成液。复质成形。乃胜于昔未死之容也。真人鍊形于太阴。易貌于三官者。此之谓也。天帝曰。太阴鍊身形。胜服九转丹。形容端且严。面色似灵云。上登太极阙。<br />
　　受书为真人。赵成子死后五六年。后人晩山行。见此死尸在石室中。肉朽骨在。又见腹中五藏自生如故。液血缠裹于内。紫包结络于外。<br />
　　夫得道之士。暂游于太阴者。太乙守尸。三魂营骨。七魄卫肉。胎灵〈掾〉［录］俞本作「录」、是也气。<br />
　　右三条是长史抄写九真经后服五石腴事。<br />
　　其用他药得尸解。非是用灵丸之化者。皆不得反故乡。三官执之也。有死而更生者。有头断已死。乃从一旁出者。有未敛而失尸骸者。<br />
　　有人形犹在而无复骨者。有衣在形去者。有发脱而失形者。白日去谓之上尸解。夜半去谓之下尸解。向晓向暮之际。而谓之地下主者也。<br />
　　右一条是掾抄写剑经后论尸解事。<br />
　　真诰卷之四。<br />
　　真诰卷之五。<br />
　　甄命授第一。<br />
　　道授。（此有长史掾各写一本。题目如此。不知当是道家旧书。为降杨时说。其事旨悉与真经相符。疑应是裴君所授。所以尔者。按说宝神经云道曰。此后云我之所师南岳赤松子。又房中之事。惟裴君少时受行耳。真诰中有吾昔常恨此赖解之早耳。此语亦似是清灵言故也）君曰。道者混然是生元。元成。然后有太极。太极则天地之父母道之奥也。故道有大归。是为素真。故非道无以成真。非真无以成道。道不成。其素安可见乎。是以为大归也。见而谓之妙。成而谓之道。用而谓之性。<br />
　　性与道之体。体好至道。道使之然也。（此说人体自然与道合。所以天命谓性。率性谓道。修道谓教。今以道教使性成真。则同于道矣）<br />
　　君曰。太上者道之子孙。审道之本。洞道之根。<br />
　　是以为上清真人。为老君之师。（此即谓太上高圣玉晨大道君也。为太极左真人中央黄老君之师）<br />
　　君曰。老君者太上之弟子也。年七岁而知长生之要。是以为太极真人。<br />
　　君曰。太极有四真人。老君处其左。佩神虎之符。带流金之铃。执紫毛之节。巾金精之巾。行则扶华晨盖。乘三素之云。（此二条事出九真中经。即是论中央黄老君也。黄老为太虚真人南岳赤君之师。裴既师赤君。所以崇其本始。而陈其德位也）<br />
　　君曰。道有八素真经。太上之隐书也。在世。<br />
　　君曰。道有九真中经。老君之秘言也。在世。<br />
　　君曰。道有太清上经变化七十四方。<br />
　　君曰。道有除六天之文三天正法。在世。<br />
　　君曰。道有黄气阳精藏天隐月。<br />
　　君曰。道有三元布经道真之图。<br />
　　君曰。道有黄素神方四十四诀。<br />
　　君曰。道有黄书赤［界］长生之要。（长史书本杜家剪除此一行）<br />
　　君曰。道有赤丹金精石景水母。<br />
　　君曰。道有青要紫书金根众文。<br />
　　君曰。道有玉清真诀三九素语。<br />
　　君曰。道有石精金光藏景录形。在世。<br />
　　君曰。道有丹景道精隐地八术。<br />
　　君曰。道有白简素｛竹录｝得道之名。<br />
　　君曰。道有紫度炎光夜照神烛。<br />
　　君曰。此皆道之经也。〔黄〕〔书〕（杜家易此字为经方）世多有者。然亦是秘道之事矣。（天师取其名而布其化。事旨大略犹同。但毎増广其法耳。此所云黄书赤界三一经。涓子所说黄赤内真者。非今世中天师所演也）<br />
　　君曰。仙道有飞步七元天纲之经。在世。<br />
　　君曰。仙道有七变神法七转之经。<br />
　　君曰。仙道有大洞真经三十九篇。在世。<br />

                    <br>
                        　　君曰。仙道有大丹隐书八禀十决。<br />
　　君曰。仙道有天关三图七星移度。<br />
　　君曰。仙道有九丹变化胎精中记。<br />
　　君曰。仙道有九赤班符封山坠海。<br />
　　君曰。仙道有金液神丹太极隐芝。<br />
　　君曰。仙道有五行秘符呼魂召魄。<br />
　　君曰。仙道有曲素决辞。以招六天之鬼。在世。<br />
　　君曰。仙道有黄水月华。服之化而为月。<br />
　　君曰。仙道有徊水玉精。服之化而为日。<br />
　　君曰。仙道有镮刚树子。服之化而为云。<br />
　　君曰。仙道有水阳青映。服之化而为石。<br />
　　君曰。仙道有赤树白子。服之化而为玉。<br />
　　君曰。仙道有绛树青实。服之化为黄金。<br />
　　君曰。仙道有琅｛玉干｝华丹。服之化为飞龙。<br />
　　右此十七条在灵书紫文中。并琅｛玉干｝丹之所变化也。<br />
　　君曰。仙道有九转神丹。服之化为白鹄。（右在茅司命传中）<br />
　　君曰。仙道有天皇象符。以合元。亦在紫文中。<br />
　　君曰。仙道有白羽紫盖。以游五岳。<br />
　　君曰。仙道有三皇内文。以召天地神灵。（右世中虽有而非真本）<br />
　　君曰。仙道有玉佩金铛。以登太极。<br />
　　君曰。仙道有神虎之符。以威六天。<br />
　　君曰。仙道有流金之铃。以摄鬼神。<br />
　　君曰。仙道有素奏丹符。以召六甲。<br />
　　君曰。仙道有金真玉光。以映天下。<br />
　　君曰。仙道有八景之舆。以游行上清。<br />
　　君曰。仙道有飞行之羽。以超虚蹑空。<br />
　　君曰。仙道有紫绣毛｛巾皮｝丹青飞｛君巾｝。<br />
　　君曰。仙道有白羽黑｛鬲羽｝。以翔八方。<br />
　　君曰。仙道有翠羽华衣金铃青带。<br />
　　君曰。仙道有曲晨飞盖。御之体自飞。（在剑经中）<br />
　　君曰。仙道有三十七种色之节。以给仙人。<br />
　　君曰。仙道之妙皆有方也。能尽此道。便为九宫真人。不但登仙而已。然道之多方。各备则可知矣。（此盖能为尽一条之道。便得九宫真人。若各各备具。则为太极真人矣）<br />
　　君曰。今子既至心学道。当以道授子耳。然学者皆有师。我之所师南岳松子。松子为太虚真人左仙公。谷希子为右仙公。昔太上以德教老子以得道。松子以道授于我以得仙。我之得道于松子。今子欲学道。彼必试子。试而不过。是我之耻也。今既语子以得道之方。又悟汝以试观之法。于此试而不过者。亦子之愚也。夫欲试之人。皆意之所不悟。情之所不及者而为之。子慎之哉。<br />
　　君曰。仙道十二试皆过而授此经。此十二事大试也。皆太极真人临见之。可不慎哉。<br />
　　君曰。昔中山刘伟道学仙在｛山番｝冢山。积十二年。仙人试之以石重十万斤。一白发悬之。使伟道卧其下。伟道颜无变色。心安体悦。卧在其下。积十二年。仙人数试之。无所不至。已皆悟之。遂赐其神丹。而白日升天。（此应是汉时人）<br />
　　君曰。昔青乌公者。身受明师之教。审仙妙之理。至于入华阴山中学道。积四百七十一岁。<br />
　　十二试之。有三不过。后服金｛水杓｝。而升太极。太极道君以为试三不过。但仙人而已。不得为真人。况俗意哉。（青乌公似是彭祖弟子也）<br />
　　君曰。大洞之道。至精至妙。是无英守素真人之经。其读之者。无不乘云驾龙。昔中央黄老君隐秘此经。世不知之也。子若知之。秘而勿传。又昔周君兄弟三人。并少而好道。在于常山中。积九十七年。精思无所不感。忽然见老公。头首皓白。三人知是大神。乃叩头流血。涕涙交连。悲喜自搏。就之请道。公乃出素书七卷。以与诵之。兄弟三人俱精读之。奄有一白鹿在山边。二弟放书观之。周君读之不废。二弟还。周君多其弟七过。其二弟内意或云。仙人化作白鹿。呼周视之。周君不应。周君诵之万过。二弟诵得九千七百三十三过。周君翻然飞仙。二弟取书诵之。石室忽有石爆成火烧去书。二人遂不得仙。今犹在常山中。陆行五岳也。子慎之哉。<br />
　　君曰。昔在庄伯微汉时人也。少时好长生道。<br />
　　常以日入时。正西北向。闭目握固。想见昆仑。<br />
　　积二十一年。后服食。入中山学道。犹存此法。<br />
　　当复十许年后。闭目乃奄见昆仑。存之不止。<br />
　　遂见仙人。授以金｛水杓｝之方。遂以得道。犹是精感道应。使之然也。非此术之妙也。<br />
　　君曰。真人隐其道妙。而露其丑形。或衣败身悴。状如痴人。人欲学道。作此试人。卒不可识也。不识则为试不过。汝恒当慎此也。<br />
　　昔汉初有四五小儿。路上画地戏。一儿歌曰。<br />
　　着青｛君巾｝入天门。揖金母拜木公。到复是隐言也。时人莫知之。唯张子房知之。乃往拜之。此乃东王公之玉童也。所谓金母者西王母也。<br />
　　木公者东王公也。仙人拜王公揖王母。<br />
　　君曰。昔有傅先生者。其少好道。入焦山石室中。积七年。而太极老君诣之。与之木钻。使穿一石盘厚五尺许云。穿此盘便当得道。其人乃昼夜穿之。积四十七年。钻尽石穿。遂得神丹。乃升太清为南岳真人。此有志之士也。子其识之。若有此试。慎勿言不能也。<br />
　　君曰。昔有黄观子者。亦少好道。家奉佛道。朝朝朝拜。叩头求乞长生。如此积四十九年。后遂服食入焦山。太极真人百四十事试之。皆过。遂服金丹。而咏大洞真经。今补仙官为太极左仙卿。有至志者也。非佛所能致。是其中寸定矣。（此说与傅含真奉佛事亦同）<br />
　　君曰。昔毛伯道。刘道恭。谢稚坚。张兆期。皆后汉时人也。学道在王屋山中。积四十余年。共合神丹。毛伯道先服之而死。道恭服之又死。<br />
　　谢稚坚。张兆期。见之如此。不敢服之。并捐山而归去。后见伯道道恭在山上。二人悲愕。遂就请道。与之茯苓持行方。服之。皆数百岁。今犹在山中。游行五岳。此人知神丹之得道。而不悟试在其中。故但陆仙耳。无复登天冀也。<br />
　　（谢稚坚有三处出。一云与葛玄相随。一云在鹿迹洞中。一即是此。未详为是一人。当同姓名耳）<br />
　　君曰。晋初有真人郭声子。在洛市中作卜师。<br />
　　时刘石张臧四姓并欲学道。常自叹云。不遇明师。明师出而己不觉。皆为试不过。皆无所得也。常当慎此。有异不觉。便为试不过也。人有学道之心。天网踈而不失。皆并试人。汝深思此意慎之也。<br />
　　君曰。昔闾成子少好长生。好学道。四十余年后。入荆山中。积七十余岁。为荆山山神所试。<br />
　　成子谓是真人。拜而求道。而为大蛇所噬。殆至于死。赖悟之速。而存太上想七星以却之。<br />
　　因而得免。后复为邪鬼所惑。失其左目。遂不得道。而绝山中。子当慎此之试。恒存于师也。<br />
　　犹是成子用志不专。颇有邪心故也。<br />
　　君曰。黄子阳者魏人也。少知长生之妙。学道在博落山中九十余年。但食桃皮。饮石中黄水。后逢司马季主。季主以导仙八方与之。遂以度世。（此六国时魏。非汉后魏世也）<br />
　　君曰。有刘奉林者。是周时人。学道在嵩高山。<br />
　　积四百年。三合神丹。为邪物所败。乃行徙入委羽之山。能闭三日不息。于今千余年矣。<br />
　　犹未升仙。犹是试多不过。道数未足故也。此人但服黄莲。以得不死耳。不能有所役使也。<br />
　　君曰。昔高丘子殷人也。亦好道入六景山。积五百二十余岁。但读黄素道经。服饵朮。后合鸿丹。以得陆仙。游行五岳二百余年。后得金液。以升太清也。今为中岳真人。（此说与剑经序亦略同）<br />
　　君曰。为道当令三关恒调。是根精固骨之道也。三关者口为心关。足为地关。手为人关。谓之三关。三关调则五藏安。五藏安则举身无病。昔赵叔期学道在王屋山中。时时出民间。<br />
　　闻有能卜者在市闾中。叔期往见之。因语叔期曰。欲入天门。调三关。存朱衣。正昆仑。叔期知是神人。因拜叩头。就请要诀。因以一卷书与之。是胎精中记。拜受此书。入山诵之。后合神丹而升天。此皆前事之征者。汝当识此言。<br />
　　（三关事与黄庭同。并有说而无法）<br />
　　君曰。当存五神于体。五神者谓两手两足头是也。头想恒青。两手恒赤。两足恒白者。则去仙近矣。昔徐季道学道在鹄鸣山中。亦时时出民间。忽见一人着皮袴练褶。｛木主｝桃枝杖。逢季道。季道不觉之。数数非一。季道乃悟而拜谢之。因语季道曰。欲学道者。当巾天青。咏大历。｛足冉｝双白。徊二赤。此五神之事也。其语隐也。<br />
　　大历。三皇文是也。（此即太素五神事也。别有经法）<br />
　　君曰。欲使心正。常以日出三丈。错手着两肩上。以日当心。心中间暖则心正矣。常能行之佳。昔有姜伯真者。学在猛山中。行道采药。奄値仙人。仙人使平倚日中。其影偏。仙人曰。子知仙道之贵。而笃志学之。而不知心不正之为失。因教之如此。后遂得道。（定录目许先生云。姜伯真之徒。<br />
　　不知即此姜不）<br />
　　君曰。常以夜半时。去枕平卧。握固放体。气调而微者。身神具矣。如有不具。便速起烧香。平坐闭目。握固两膝上。心存体神。使两目中有白如鸡子大在目前。则复故也。五日一行之。（此即二十四神中事也）。<br />
　　君曰。食草木之药。不知房中之法及行导引。服药无益也。终不得道。若至志感灵所存必至者。亦不须草药之益也。若但知行房中导引行。不知神丹之法。亦不得仙也。若得金｛水杓｝神丹。不须其它术也。立便仙矣。若得大洞真经者。复不须金丹之道也。读之万过。毕便仙也。房中之术。导引行气。世自有经。不复一二说之。（此谓徒服药存修。而交接之事不绝。亦不得长生。非言都不为者。若都不为。止服药皆能得仙）经曰。得道者皆隐谷虫之法。而见三尸之术。夫谷虫死则三尸枯。三尸枯自然落矣。杀谷虫自有别方。得者秘之。（此即苏传中初神丸方也。其余杂法皆不及此也）<br />
　　君曰。人生有骨录。必有笃志。道使之然。若如青光先生。谷希子。南岳松子。长里先生。墨羽之徒。皆为太极真人所友。或为太上天帝所念者。兴云驾龙以迎之。故不学道。而仙自来也。过此以下。皆须笃志也。（案此诸人学道。皆有事迹。并经辛懃。<br />
　　而云不学自得。其义未了。墨羽应是墨｛羽隹｝。或是木羽也）<br />
　　君曰。然则学道者有九患。皆人之大病。若审患病。则仙不远也。患人有志无时。有时无友。<br />
　　有友无志。有志不遇其师。遇师不觉。觉师不懃。懃不守道。或志不固。固不能久。皆人之九患也。人少而好道。守固一心。水火不能惧其心。荣华不能惑其志。修真抱素。久则遇师。不患无也。如此则不须友而成。亦不须感而动也。此学仙之广要言也。汝当思此。<br />
　　君曰。夫喜怒损志。哀｛戚心｝损性。荣华惑德。阴阳竭精。皆学道之大忌。仙法之所疾也。虽还精胎息。仅而补之。内虚已彻。犹非本真。莫若知而不为。为而不散。此仙之要道。生之本业也。<br />
　　君曰。欲得延年。当洗面精心。日出二丈。正面向之。口吐死。鼻｛口翕｝日精。须鼻得嚏便止。是为通。亦以补精复胎。长生之方也。<br />
　　君曰。食慎勿使多。多则生病。饱慎便卧。卧则心荡。心荡多失性。食多生病。生病则药不行。<br />
　　欲学道者。慎此未服食时也。<br />
　　君曰。式规之法。使人目明。久而彻视。常以甲子之旬。取东流清水。合真丹以洗目。日向清明平旦二七过。常行之佳。（此事一出二十四神中。彼谓之拂童。<br />
　　而用庚午日中时也）<br />
　　君曰。欲为道者。目想日月。耳响师声。口恒吐死气取生。体象五星。行恒如跚空。心存思长生。慎笑节语。常思其形。要道也。<br />
　　君曰。七五之法。常当存之。五者在身。七者在经。君曰。世有下土恶强之鬼。多作妇女。以惑试人。若有此者。便闭思天关之中衡辅之星。具身神。正颜色。定志意。熟视其规中。珠子浊不明者则鬼试也。知鬼试。则思七星在面前。亦可在头上。以却之。若规中方明者仙道人也。悟者便拜之。不悟为试不过。若遇邪而谓真人。亦是不过之例也。子慎之焉。（邪正相乱。此最试之难者）<br />
　　君曰。饮食不可卒断。但当渐减之耳。十日令减一升。则半年便断矣。断谷自有方。世多有者不复重说之。世人之食桃｛木当｝以补身。不知桃皮之胜也。桃皮别自有方。<br />
　　君曰。断谷入山。当｛者火｝食白石。昔白石子者以石为粮。故世号曰白石生。此至人也。今为东府左仙卿。｛者火｝白石自有方也。白石之方。白石生所造也。又善太素传。所谓白石有精。是为白石生也。（此方在世）<br />
　　君曰。太素传者道书也。学此应奉太上老君上清皇人。此皓然虚映景中之道。非仙之尊也。老子所谓谷神是也。<br />
　　君曰。王屋山仙之别天。所谓阳台是也。诸始得道者。皆诣阳台。阳台是清虚之宫也。欲入山者。此山难尚也。下生鲍济之水。水中有石精。得而服之。可长生。（此山在河内泌水县。即济水所出之源也）<br />
　　君曰。大洞者神州是也。神州别有三山。三山有七宫。七宫有七变。朝化为金。日中化为银。<br />
　　暮化为铜。夜化为光。或化为山。或化为水。或化为石。谓之七变。七变有七经。七经有二十一玉童随此书。故曰大洞真经。读之万过便仙。此仙道之至经也。<br />
　　君曰。｛门良｝野者｛门良｝风之府是也。昆仑上有九府。<br />
　　是为九宫。太极为太宫也。诸仙人俱是九宫之官〔辽〕（谓应作僚字）耳。至于真人。乃九宫之公卿大夫。仙官有上下。各有次秩。仙有左右府。而有左右公左右卿左右大夫左右御史也。明大洞为仙卿。服金丹为大夫。服众芝为御史。<br />

                    <br>
                        　　若得太极隐芝服之。便为左右仙公及真人矣。<br />
　　君曰。有尸解乃过者。乃有数种。并是仙之数也。尸解之仙。不得御华盖。乘飞龙。登太极。游九宫也。（此谓自然得尸解。为地下主者之类耳。非云托化遁变之例也）<br />
　　君曰。阳丹九转。世人皆有此术。不复说之。（此谓房中之事耳。阳丹或应作阴丹）<br />
　　君曰。在人间学生。唯当服药。子不断谷。则大洞未可得闻。断谷之法。世自有方。<br />
　　君曰。吾欲说仙之妙。论道之变化。子必秘之。<br />
　　慎识吾言也。（当谓后二条事）<br />
　　君曰。昔有郭崇子者。殷时人也。彭真人之弟子。尝兄弟四人俱行。为恶人所击。伤其左臂。<br />
　　三弟大怒。欲取治之。崇子曰无用。笑而各去。<br />
　　此人后仕宦。而崇子誉致之。数数非一。此人乃往谢之。而犹誉不止。其人曰。我恶人也。不可以受君子之施。乃自杀。后崇子得道。太极真人以为有杀人之过。不得为真人。（此盖为善之过。<br />
　　尚招其弊。况为恶乎。今时事亦多有类此者。故以为戒）范零子少好仙道。如此积年。后遇司马季主。季主将入常山中。积七年。入石室。东北角有石〔｛片摄｝〕。（此作之叶反音。即是大瓮也。或可是石｛片户庸｝）季主出行则语之曰。慎勿开此。如此数数非一。零子忽发视。下见其家父母大小。近而不远。乃悲思。季主来还。乃遣之归。后复取之。复使守一铜柜。又使勿发。零子复发之。如前见其家。季主遣之。遂不得道。（此事乃入不可思议之境。然毎当依此。触类慎之）<br />
　　积功满千。虽有过故得仙。功满三百而过不足相补者子仙。功满二百者孙仙。子无过又无功德。藉先人功德便得仙。所谓先人余庆。<br />
　　其无志多过者。可得富贵。仙不可冀也。（此一条功过之标格也。可不勉乎）<br />
　　右道授卷讫此。<br />
　　右一卷有长史书。又掾书。<br />
　　真诰卷之五。<br />
　　真诰卷之六。<br />
　　甄命授第二。<br />
　　服朮叙紫微夫人。（此有掾书两本。虽曰朮叙。其实多原大略极论。似乎不自书意也。紫微才丰情绮。动言富逸。牵引始末。恒超理外。其后所譬。深明黄赤之致矣）<br />
　　夫晨齐浩元。洞冥幽始。八靡浑。灵关未理者。则独坦观于空漠。任天适以虚峙。于是淳音微唱。和风合起。二明鉴晖。霄翳无待也。拥萌肇于未剖。塞万源于机上。含生反真。触类藏初。爰可矧万岁以为〈天〉［夭］。愿婴札而长和耳。<br />
　　何事体造灵神之冥乡。心研殊方之假外哉。<br />
　　自形无得真之具。器无任真之用者。诚宜步天元之妙摄。推万精以极妙。寻九纬以挺生。<br />
　　睹晨景之迥照。仰观烟气。则灵云缠虚。俯眄六律。则八风扇威。太无发洞冥之啸。圆曜有映空之晖。于是紫霞霭秀。波激岳颓。浮烟垄象。清景遁飞。五行杀害。四节交掷。金土相亲。<br />
　　水火结隙。林卉停偃。百川开塞。洪电纵横而｛口句｝沸。雷震东西而折裂。天屯见矣。化为阳九之灾。地否｛门亥｝矣。乃为百六之会。亢悔载穷于干极。睹群龙｛犬矍｝示流血乎坤野。尔乃吉凶互冲。众示灾咎。履坦道者。将幽人贞吉。居肥遁者。亦无往不利。冒崄｛山戏｝也。行必舆尸。渉于东北。则丧朋而悔至。苟大川之不利。明坎井之沈零矣。此皆人失其真。物乖我和。游竟万端。<br />
　　神鬼用谋。容使天地无常。以百姓为心。于是太上真人愍万流之鼓动。开冥津以悟贤。遂尔导达百变。摄生理具。居福德者常全。处危害者雕折。御六气者定寿。服灵芝者神逸。奇方上术。演于清虚之奥。金简玉札。撰于委羽之台。窈窕神唱。真晖合离。歌其章则控晨太微。用其道则扬轮九｛阜亥｝。轩盖于流霞之阵。眷眄于文昌之台。或炉转丹砂之幽精。粉鍊金碧之紫浆。琅｛玉干｝郁勃以流华。八琼云焕而飞扬。绛液回波。龙胎隐鸣。虎沫凤脑。云琅玉霜。<br />
　　太极月醴。三环灵刚。若以刀圭奏矣。神羽翼张。乃披空同之上文。｛火韦｝｛火华｝元始之室。琼音琅书。发乎三玄之宫。宝｛丝跋｝纡三元之赠。蕊佩发丹林之房。上帝献紫之重跃。太真锡流金之火铃。神童启辕。九凤齐鸣。天籁骇虚。晨锺零铿。竦身抑旄。八景浮空。龙舆虎｛旌斤｝。游扇八方。上造常阳之绝杪。下寝倒景之兰堂。月妃参驷。日华照容。灵姫抱衾。香烟溢窗。顾眄而圆罗迈矣。何九万之足称哉。然后知高仙之道盖上。寻灵之｛水余｝微妙。服御之致合神。吉凶之用顿显也。自非无英公子黄老玉书。大洞真经三十九章。豁落七元太上隐玄者。莫有群偶于此术矣。复有体神精思。宝鍊明堂。朝适六灵。使五藏生华。守闭元关。内存九真。三气运液。而灌溉丹田。亦其次也。夫丹诚而蔬｛示钥｝者。亦奚用东邻之太牢哉。乃可加以五云水桂。朮根黄精。南烛阳草。东石空青。松柏脂实。巨胜茯苓。并养生之具。将可以长年矣。吾又俱察草木之胜负。有速益于己者。并未及朮势之多验乎。旦顷以来。杀气蔽天。恶烟弭景。邪魔横起。百疾杂臻。或风寒关结。或流肿种痾。不期而祸凑。意外而病生者。比日而来集也。夫朮气则式遏鬼津。吐烟则镇折邪节。<br />
　　强内摄魂。益血生脑。逐恶致真。守精卫命。｛冫食｝其饵。则灵柔四敷。荣输轻盈。服其丸散。则百病｛病廖｝除。五藏含液。所以长远视久而更明也。<br />
　　古人名之为山精之赤。山姜之精。太上导仙铭曰。子欲长生。当服山精。子欲轻翔。当服山姜。此之谓也。我非谓诸物皆当减朮为益也。<br />
　　且朮气之用。是今时所要。末世多疾。宜当服御耳。夫道虽内足。犹畏外事之祸。形有外充者。亦或中崩之弊。张单偏致。殆可鉴乎。朮亦可以长生永寿。二可以却万魔之枉疾。我见山林隐逸。得服此道。千年八百。比肩于五岳矣。人多书烦。不能〈服〉［复］一二记示之耳。今撰服朮数方。以悟密尚。若必信用。庶无横暴之灾。<br />
　　既及太平。则四含融。天纬荐生。灾烟消灭。<br />
　　五毒匿形。二辰恒察。万物自成。于是时任子所运而御。亦无复夭倾也。今所言朮。欲令有心取服。遏此灾痾耳。又顷者末学互相扰竞。<br />
　　多用混成及黄书赤界之法。此诚有生和合二象匹对之真要也。若以道交接。解脱网罗。<br />
　　推会六合。行诸节气。却灾消患。结精宝胎。上使脑神不亏。下令三田充溢。进退得度而祸除。经纬相应而常康。敌人执辔而不失。六军长驱而全反者。乃有其益。亦非仙家之盛事也。呜呼危哉。此虽相生之术。俱度之法。然有似骋氷车而渉乎炎州。泛火舟以浪于溺津矣。自非真正。亦失者万万。或违戻天文。谮害嫉妬。灵根郁塞。否泰用隔。犯誓愆明。得罪三官。或构怨连祸。王师伤败。或坑降杀服。流血膏野。或马力以竭。而求之不已。若遂深入北塞而不御者。亦必绝命于匈奴之刀剑乎。将身死于外。而家诛于内也。可不慎哉。可不慎哉。我见诸如此等。少有获益。徒有求生之妄作。常叹息于生生矣。岂若守丹真于绛宫。朝元神于泥丸。保津液而不亏。闭幽术于命门。<br />
　　饵灵朮以颐生。漱华泉于清川。研玄妙之秘诀。诵太上之隐篇。于是高栖于峰岫。并金石而论年耶。诸侯安得而友。帝王不得而臣也。<br />
　　远风尘之五浊。常清净以期真。优哉悠哉。聊乐我云。（案此后应有朮方相连。而二本并无。乃别有掾书二方。似即是此法。今撰取在第三卷中）<br />
　　右一条有掾书两本。一黄笺。一碧笺。<br />
　　方诸青童见告曰。人为道亦苦。不为道亦苦。<br />
　　惟人自生至老。自老至病。护身至死。其苦无量。心恼积罪。生死不绝。其苦难说。况多不终其天年之老哉。为道亦苦者。清净存其真。守玄思其灵。寻师轗轲。履试数百。勤心不堕。用志坚审。亦苦之至也。视诸侯之位如过客。视金玉之宝如砖石。视｛丝丸｝绮如弊帛者。始可谓能问道耳。<br />
　　方诸青童君曰。人之为道能拔爱欲之根者。<br />
　　譬如｛手缀｝悬珠。一一｛手缀｝之。会有尽时。稍去外恶。<br />
　　会有尽时。尽则得道矣。又近喻牛负重行泥中。疲极不敢左右顾。趣欲离泥以苏息。道士视情欲。甚于彼泥中。直心念道。可免众苦。亦得道矣。（谨案上相都无降｛口受｝事。唯有此二告及歌诗一首。恐未必是杨君亲所瞻奉受记也）<br />
　　西城王君告曰。夫人离三恶道得为人难也。<br />
　　既得为人。去女为男难也。既得为男。六情四体完具难也。六情既具。得生中国难也。既处中国。値有道父母国君难也。既得値有道之君。生学道之家。有慈仁善心难也。善心既发。<br />
　　信道德长生者难也。既信道德长生。値太平壬辰之运为难也。可不勖哉。（三恶道者。生不得作人。得作鸟兽虫畜之三恶也）<br />
　　太上问道人曰。人命在几日间。或对曰。在数日之间。太上曰。子未能为道。或对曰。人命在饭食之间。太上曰。子去矣。未谓为道。或对曰。<br />
　　在呼吸之间。太上曰。善哉。可谓为道者矣。吾昔闻此言。今以告子。子善学道。庶可免此呼吸。弟子虽去吾〔教〕（谓应作校字。皆犹差悬也）千万里。心存吾戒。必得道矣。研玉经宝书。必得仙也。处吾左侧者。意在邪行。终不得道也。人之为道。读道经行道事者。譬若食蜜。遍口皆甜。六腑皆美。而有余味。能行如此者得道矣。（上宰亦无降杨事。有此及服日月芒事耳）<br />
　　太虚真人南岳赤君告曰。人有众恶。而不自悔。顿止其心。罪来归己。如川归海。日成深广耳。有恶知非。悔过从善。罪灭善积。亦得道也。<br />
　　夫人遇我以祸者。当以福往。是故福德之气。<br />
　　恒生于此。害气重殃。还在于彼。此学道之行也。<br />
　　又告曰。恶人害贤。犹仰天而唾。唾不｛水夸｝天。还｛水夸｝己〔刑〕。（凡刑字皆应作形）。逆风扬尘。尘不｛水夸｝彼。还灌其身。道不可毁。祸必灭己。<br />
　　太虚真人曰。饭凡人百。不如饭一善人。饭善人千。不如饭一学道者。寒栖山林者。益当以为意。（赤君亦无复别授事）<br />
　　紫元夫人告曰。天下有五难。贫穷惠施难也。<br />
　　豪富学道难也。制命不死难也。得见洞经难也。生値壬辰后圣世难也。<br />
　　我昔问太上。何缘得识宿命。太上答曰。道德无形。知之无益。要当守志行道。譬如磨镜。垢去明存。即自见形。断六情。守空净。亦见道之真。亦知宿命矣。又曰。念道行道信道。遂得信根。其福无量也。<br />
　　紫微夫人告曰。为道者譬彼持火入冥室中。<br />
　　其冥即灭。而明独存。学道存正。愚痴即灭。而正常存也。财色之于己也。譬彼小儿贪刀刃之蜜。其甜不足以美口。亦即有截舌之患。<br />
　　玄清夫人告曰。夫人系于妻子宝宅之患。甚于牢狱桎梏。牢狱桎梏会有原赦。而妻子情欲。虽有虎口之祸。（有此一异手写本。无此十九字。恐是脱漏）己犹甘心投焉。其罪无赦。情累于人也。犹执炬火逆风行也。愚者不释炬火必烧手。贪欲恚怒愚痴之毒。（又阙此十五字。于辞有不应尔。贪嗔痴所谓三毒）处人身中。不早以道除斯祸者。必有危殆。愚痴者火烧手之谓也。为道者犹木在水。寻流而行。亦不左触岸。亦不右触岸。不为人所取。不为鬼神所遮。又不腐败。吾保其入海矣。人为道。不为秽欲所惑。不为众邪所诳。精进不疑。吾保其得道矣。<br />
　　南极夫人曰。人从爱生忧。忧生则有畏。无爱即无忧。无忧则无畏。昔有一人夜诵经甚悲。<br />
　　悲至意感。忽有怀归之哀。太上真人忽作凡人。径往问之。子尝弹琴耶。答曰。在家时尝弹之。真人曰。弦缓何如。答曰。不鸣不悲。又问弦急何如。答曰。声绝而伤悲。又问缓急得中如何。答曰。众音和合。八音妙奏矣。真人曰。学道亦然。执心调适。亦如弹琴。道可得矣。爱欲之大者。莫大于色。其罪无外。其事无赦。赖其有一。若复有二。普天之民莫能为道者也。夫学道者。行阴德莫大于施惠解救。志莫大于守身奉道。其福甚大。其生甚固矣。<br />
　　有人恶我者。我不纳恶。恶自归己。将祸而归身中。犹〔景〕（谓应作影字）响之随形声矣。<br />
　　右众灵教戒所言。<br />
　　按此三男真二女真。并高真之尊贵者。降集甚希。恐此是诸降者叙说其事。犹如秋分日瑶台四君吟耳。非必亲受杨君也。<br />
　　三见易迁。再云可待。要乃起东山屋舍。且可离护之耳。问其故。未见答。问众灵云。我或尔耶。未详此意。欲识之。（此一条杨君自记。是论长史事）<br />
　　数游心山泽。托景仙真者。灵气将愍子之远乐。山神将欣子之向化。是故百疾不能干。百邪不得犯。屡烧香左右者。令人魂魄正。而恒闻芳风之气。久久乃觉之耳。觉之则入道。入道则得仙。得仙则成真。（从前卷有待歌诗十篇接戒来至此凡八纸。并更手界纸书。后截半行书字。即是杨书。净睹天地行。此前当并有杨续书。后人更写别续之耳。所以前脱三十四字。杨所书。今未知何事）<br />
　　静睹天地念飞仙。静睹山川念飞仙。静睹万物念覆载慈心。常执心如此。得道也。人生者如幻化耳。寄寓天地间少许时耳。若摄气营神。苦辛注真。将得道久。道成则同与天地共寓在太无中矣。若洞虚体无。则与太无共寄寓在寂寂中矣。能洞寂者。则视之不见。听之不闻。死生之根易解。久长之年易寻。寻之可得。解之可久。<br />
　　夫可久于其道者养生也。常可与久游者纳气也。气全则生存。然后能养至。养至则合真。<br />

                    <br>
                        　　然后能久。登生气之二域。望养全之寂寂。视万物玄黄尽假寄耳。岂可不懃之哉。气全则辟鬼邪。养全则辟百害。入军不逢甲兵。山行不触虎｛凹儿｝。此之谓矣。<br />
　　学道之心。常如忆朝食。未有不得之者也。惜气常如惜面目。未有不全者也。然面目亦有毁坏者。犹气亦有丧失。要人之所惜。常在于面目。虑有犯秽。次及四肢耳。若使惜气常为一身之先急。吾少见其枯悴矣。（案此所云气。盖是房中精气之气。非呼吸之气）<br />
　　人随俗要求华名。譬若烧香。众人皆闻其芳。<br />
　　然不知薫以自燔。燔尽则气灭。名立则身绝。<br />
　　是故高人哂而远之。遂为清净。生之为物。譬日月天地。此四象正与生生为对。失生则四象亦灭。非四象之灭。生灭之也。若使常生。则四象常存。非四象之常存。我能常生故也。常生亦能生于无景。何四象之足计哉。灾遘祸生。形坏气亡。起何等事耶。似由多言而不守一。多端而期苟免耳。是以玄巢颓枝以坠落。<br />
　　百胜丧于一败矣。惜乎通仙之才。安可为竖子致弊也。（竖子致弊。盖为膏肓之患不除。借取晋景公之梦。不尔则是别有小儿事也）<br />
　　南岳夫人所言。<br />
　　鸿鹭对南旅。以遐扇扬｛鬲羽｝。在于十百之野。彼鸟自谓足矣。然｛晏鸟｝鸠叹其眇｛进貌｝。大鹏哂鸿举之〔指〕（谓应作咫字）尺耳。苟安其安。而是非自足。故三鸟不相与议焉。何讥之乎。<br />
　　紫微言。<br />
　　右八条并杨书。<br />
　　古之至人独秉灵一之符。玄览委顺之化。明坦途而合变。扪冥枢以齐物。故自然之表。则存之而不论。域领之内。则论之而不议矣。昔玄风泯绝。埃气弥氛。弘犹沦丧。浇伪滋起。驰骤之徒。替真于崖分之外。躁兢之群。饕利于形名之肆。擅智生流荡之患。希求致矜伐之累。乖常适于所适。离至当于非当矣。名身孰亲。道家良〔｛金箴｝〕。（谓应作箴字）。履淹者守一之至戒。良可叹息。<br />
　　六月八日夜。保命告许长史。<br />
　　知以无涯伤性。心以欲恶荡真。岂若守根净冲。栖研三神。所以弥贯万物。而玄同镜寂。泯然与泥丸为一。而内外均福也。可示虎牙。<br />
　　南岳夫人言。<br />
　　促催进散。不可令河上有事。（散似是朮散。河上水官也）<br />
　　保命言。<br />
　　不修道德。及学道无成。则肇功之徒不相逮也。自顷未见有日进之人矣。学志故自少也。<br />
　　（七世之德。本锺于学者。若不学则非复所赖。故以为戒）徒摄上道而不懃者。故下鬼耳。（下鬼谓下解主者鬼〈师〉［帅］耳。不必是｛宫之鬼也。经中亦云如此）在官无事。夷真内鍊。纷错不秽其聪明。争兢不交于胸心者。此道士之在官也。<br />
　　秀玄栖标者。虽山河崩溃而不眄。志道存真者。虽寒热饥渴犹不护。此一往之至也。精散八虚。魂游万｛水余｝。或因风以投间。或挟魍以结痾。将一切拨之而勿耳矣。昔之道非今道也。<br />
　　灵觉苟殊。百隙其如予何。章闻之。亦足以检朴矣。<br />
　　右九条并杨书。<br />
　　夫真者都无情欲之感。男女之想也。若丹白存于胸中。则真感不应。灵女上尊不降矣。纵有得者。不过在于主者耳。阴气之接。永不可以修至道也。吾昔常恨此赖改之速耳。所以真道不可对求。要言不可偶听也。有匹则不真。外并则真假。真假之迹断可见也。<br />
　　此一条应是裴君言。某书。<br />
　　哭者亦趣死之音。哀者乃朽骨之大患。恐吾子未悟之相为忧耳。极哀者则淫气相及。来子虽善于〈耳〉尔曹。当｛木示｝张者何。<br />
　　定录君所戒。<br />
　　右一条杨书。后被割不尽。<br />
　　穆惶恐言。逢遇玄运。得闻宗告。毎事将顺。启悟胸心。仁｛广阴｝缠绵。仰感罔极。至于始终之分。<br />
　　天然定理。乐生恶亡。人情常感。哭泣之哀。奔临之制。内以叙情。外以顺礼。贤庶所守。莫之亏也。穆内虽修道。外故俗徒。未能披褐山栖。<br />
　　带索独往。不得不叙顺情礼。允帖内外。一旦违之。既恩情未忍。亦惧伤之者至矣。<br />
　　夫人之言。宛而附情。弘道长教。可谓远矣。辄当奉遵告敕。使哀不至伤。哭不过恸。栖道任适。不敢有违。谨白。（此是答右英书本。今阙所授事。非谓前中君所告趣死之音者。而亦应相关渉也）<br />
　　右一条掾为书。<br />
　　真诰卷之六。<br />
　　真诰卷之七。<br />
　　甄命授第三。<br />
　　体〔已〕（此一字后人｛人巉｝益）标高运。味玄咀真。呼引景曜。<br />
　　凝静六神。焕领八明。委顺灵根。宝鍊三度。养液和魂。假使冲风繁激。将不能伐我之正性也。绝飙勃蔼。焉能回己之清淳耶。尔乃空冲自吟。虚心待神。营摄百绝。栖澄至真。当使忧累靡干于玄宅。哀念莫扰于绛津也。淡泊眇观。顾景共欢。于是至乐自枪零闻于两耳。云｛玉激｝弹乎空轩也。口｛手邑｝香风。眼接三云。俯仰四运。日得成真。视眄所涯。皆已合神矣。夫真人之得真。毎从是而获耳。不真而强真。亦于此而颠｛厥足｝也。复使愆痾填籍。忧哀塞抱。经营常累。凭惜外道。和适群听。求心俗老。忽发哀音之〔兮｛水牙｝〕。（此作奚胡音。犹今小儿啼不止谓为咳呱也）长悼死没以悲逝。必精灭神离。三魂陨。邪运空间。魄告魍魉。乘我虚阵。造遘百祟。何可握生道以奔于死房。陶灵风而践于尸室。掷己吉象。投之凶秽乎。已闻高胜而故由豫。屡睹明科而［未］释疑。遂罗｛水夸｝上章。使臭染隐书。四极击鼓。三官寻｛金矛｝。誓信云何而忘。太初于焉而游。神虎奋爪。毒龙效牙。八方诚旷。〔遏〕（谓应作曷字）处而逃。<br />
　　身谢之后。方悟清僚之可羡。言者之不虚矣。<br />
　　且哀声乱真。干忤正。明君胡不常处福乡。<br />
　　于此振衣而归室乎。正月十一日夜。安妃告。<br />
　　（此一条是寅年正月九华告杨君相讥诮之事。故南真后复有所论也。杨书）<br />
　　真人归心于一正。道标任于永信。心归则正神和。信顺则利贞兆。此自然之感对。初无假于两际也。夫惑生是非。嫌遘疑似。潜滞于中。抱间心里。外握察观之。内有｛丝温｝结之哂。<br />
　　遗初觉于建始。乖玄梯而密猜者。有如此徒。<br />
　　我见其败。未见其立矣。盖有怀而惧者。岂独一人哉。二月三十日夜。南岳夫人告许长史。<br />
　　可以示同而堕惑者。（此是授长史。今说喻杨君。勿疑九华之事也。杨书）故望洪涛之暨天。则知其不起乎｛水夸｝池之中矣。睹玄翰之汪｛水岁｝。则知其不出乎章句之徒也。（紫微言）众藻集而龙章成。群声会而云韶谐。辛酸备则嘉味和耳。（中候夫人答。此二辞乃出抱朴子外篇博喻中。后复有此例。当是众真借取以譬而用之。犹如所称周易毛诗中语耳）彼人何如梁伯鸾乎。（中候言。彼人当是指长史也）梁氏德狭也。此子萧条气远甚矣。夫垂荫万亩者。必出峻极之岭。滔天振岑者。必发板桐之源。洪哉积阴德之贤。有似｛分邑｝人也。（紫微答。｛分邑｝则｛山豕豕｝国。以比周大王也。自荫以下至板桐之源。亦是博喻中语。唯改襄陵作振岑）彼愈北而聪明愈闭。（右英言）聪者贵于理道音于千载之外。而得兴亡之迹矣。逸鳞逍遥于太荒之衣。故无羁络之忧。灵羽振翅于玄圃之峰。以遗罗｛丝亘｝之患。何其识吉凶哉。（保命仙人答。此复是博喻两篇合为今语。而改机阱作羁落。灵鹘作灵羽。罩罗作罗｛丝亘｝耳）寻飞绝影之足。而不能骋逸于吕梁。｛水凌｝波泳渊之属。而不得陟峻攀危。彼子诚可才异也。安能内摄哉。辅机者欲仁人也。德欲茂矣。繁林｛艹翳｝荟。则羽族云萃。玄渊浩汗。则鳞群竞赴。若其宅心者众。将何事于近。（紫微言）<br />
　　右八条杨书。又有掾写。<br />
　　有道者皆当深研灵奥。栖心事外。但思味勤笃。糟粕余物。亦足自了耳。（桐柏真人言）夫清净未若东山。养真未若幽林。栖形景而虚上。远风尘之网缠。于是荣辱之罗。何足以羁至士耶。<br />
　　（右二条杨书）<br />
　　夫金玉山积。犹非我也。｛月去｝｛月箧竹｝之檐往矣。犹非己也。荣冕之盛陈矣。犹非贵也。采艳之芬华矣。犹非真也。能消而荡之。则淫吝之心亡也。<br />
　　鄙滞之门闭矣。尚真之觉渐也。〔千〕（谓应作阡字）陌之情见矣。如其不尔。四者皆成内贼之害。外为欢兜之患不去。吝之不散。无所复营措于其间矣。亦无事趣当尔也。（戒长史也。此三字本朱书。亦应是右英夫人言也）为道者实有勤苦。斯人也可谓必得之矣。（右二条长史掾书）夫学道者当得专道注真。情无散念。拨奢侈。保冲白。寂然如密有所睹。煕然如潜有所得。专专似临深谷。战战如履于氷炭。始得道之门耳。犹未得道之室也。所谓为难者学道也。所谓为易者学道也。寂玄沈味。保和天真。注神栖灵。耽研六府。惜精闭牝。<br />
　　无视无听。此道之易也。即是不能行此者。所以为难。许侯研之哉。斧子莹之哉。（右右英所道令疏。彼君勤其事者。有获福者多也）〔堕〕（谓应作隋字）之者祸败积矣。范帅言。不知道谁。（应是鬼帅范疆矣）<br />
　　右二条有掾书。<br />
　　昔因华氏累白书敬。灵道高｛进貌｝。音飨冥绝。仰瞻九霄。注心罔坠。矜逮不遗。特蒙酬告。云华斐畅。玉音粲发。诱导恂恂。启悟丹至。披览欣欣。五情悦怿。某志好有年。未获。（缺失二字。别本作克遂）恭党幽晦。始睹天日。灵真（此缺失一字。别本作微字。疑非）请。训诲交凑。克己补过。思释鄙滞。夙兴勤｛心易｝。悟寐自｛厂万｝。庶几积诚。卒获微感。玄运既会。奉觐有期。〔想〕（疑长此一字）良为。（缺失二字。别本作延仰）生染迷俗。沈溺尘昧。不达上真。谓道尽此。<br />
　　决欲习性以静之。损（缺失一字。四字朱书）以宝之。非为色欲（缺失一字）多而患在难。（缺失一字）至于水火之戒。氷炭之喻。朗然照豁。敬承清规。务损之又损之。（谓应是以字）至于死灰也。叹觉悟之不早。恨知机之将晩。用火之言。其旨颇微。思之触类。良追愧悚。<br />
　　昔凭赖华氏。毎辄奖劝。愿其有成。得见陶冶。<br />
　　而耽味华竞。蹈道不笃。恒欲与共清闲。使意尽言苦而已。趣向不同。密言难遇。然｛口禺｝｛口禺｝之怀。要欲献其丹款矣。不审故可复有冀不。（此二书长史答。先因通华侨意。似酬前书。而又言用火之言。此授今阙）<br />
　　右二条书。<br />
　　茅小君去五月中失日有言云。华侨漏泄天文。妄说虚无。乃今华家父子被考于水官。<br />
　　华侨之失道。由华骑之佞乱。破坏其志。念华团华西姑者。三官因之以试观。试遂不过。侨于是得有死罪。故名简早削夺。寻输头皮于水官也。可密寻彼家有此人名不。是谁者。（此前并是酬问华氏事。不知是子年丑年耳）<br />
　　许朝者暴杀新野郡功曹张焕之。又枉求龙马。此人皆看寻际会。比告诉水官。水官逼许斗。使还其丘坟。伺察家门。当衰之子。欲以塞对解逼。示彼讼者耳。是斗亡月亡日其应至矣。君自受命。当能治灭万鬼。罗制千神。且欲视君之用手耳。欲令无他者。宜以此日诣斗墓。叱摄焕等。制敕左官。使更求考代。震灭争源也。可勿宣此。当言我假威于君矣。不知君宜往试摄灭之耳。灭鬼之迹。事中｛暂足｝应尔。<br />
　　六月十六日夜。小君授书此。（此令杨君为长史家摄遏冢讼也。许朝先为南阳郡。故得杀新野人。而此三人事不出周鲂诘先生中。当是四十三条限也。斗为仙品。而犹被水官之逼者。是丧服中殃气尚相关渉故也）纸三百。（酬鬼帅王延。近报录书以杵宗会。有功）油三斗。（酬鬼帅傅晃。近与功曹使者。令势威照鬼形。使不得暴）青绢三十尺。（酬鬼帅范疆。近执载百恶。灭讼散祸。有功）<br />
　　银叉三枚。（酬鬼帅梁卫。近防护疾者。招魂安神。使冢讼不行。有殊功）<br />
　　右四条诡。以六月十三日小茅君假作玉斧之形。<br />
　　以梦告于虎牙。使令夫妇明输此四种诡。以酬四帅之禽鬼者。何以不复忆此可余问。（余问谓令与同勿｛聪耳｝｛聪耳｝耳。非使此四鬼帅。本亦道家之祭酒也。得下解法。受书为鬼帅耳）<br />
　　既有酬诡。后长为己用心也。所以梦假于玉斧之形者。虎牙魂魄未得通接仙真故也。玉斧清净藻洁。久斋濯魄。心近于仙。故假象以通梦也。通梦而犹不悟。可谓信之不笃。或悟而忘其诡。可谓笃而不思。<br />
　　夫诡誓者悉皆受命密交。慎不可令人知。外书云。我闻有命。不可以示人乎。（毛诗杨之水篇云。我闻有命。不可以〈古〉［告］人。当谓此也）<br />
　　六月三十日夜。小君授书。密密示之。<br />
　　真司科云。有用力于百鬼。骋帅御于天威者。<br />
　　宜须此诡。地下主者解下道之文官。地下鬼帅解下道之武官。文解一百四十年一进。武解二百八十年一进。武解一解之下者也。夫心动于事欲。兼味于清正。华目以随世。而畏死以希仙者。皆多作武解也。（此武解之目。世中诸人多有相类）宜服五饮丸。去水注之气。可急合。不但治疾而已。亦以住白而有气色也。<br />
　　六月二十三日夜。南岳夫人告。（长史素患淡饮。比来疾动。故有此告。五饮丸即是世中者耳）<br />
　　精合五饮丸。当大得力。且可自静息乎。（范安远所言）语许长史无所忧。不烦此诡。可还之。（右保命君语许侯勿忧。嗣伯之诡。且还之）<br />
　　右右英夫人语。<br />
　　小君曰。我二人吏兵。恐宜诡谢。献以体上之密宝。不尔。小子后不肯复为尔用力也。许厚之徒也。许｛犬托｝子所赖在其弟。许牙所赖在其父。佳事不可忘也。恶事不可忘也。又为宝密。<br />

                    <br>
                        　　关达机密。银亦为次宝也。其今多情弥精耳。<br />
　　后勿复数尔。劳损其神。<br />
　　右小茅君｛口受｝所言。<br />
　　许贱者戴石子之女也。为雠家薛世等所杀。<br />
　　又世杀贱抱小儿阿宁。贱今在水官。与儿相随。骸骨流漂。亦讼在三官。求对考今生人也。<br />
　　宁见杀时。头先患疮。疮流面目。（检谱不见戴贱。当是妇人不显名也）<br />
　　七月二日夜。小君授书。<br />
　　其夕长史亦得〔｛梦｝〕。（此梦字也。真书多如此）<br />
　　死生之机。得失之会。盖更切耳。何不远存玄味。耽虚标流乎。求之近应。应愈｛贝余｝也。此亦入失之路耳。想体尚高韵。不细求之于毫末矣。<br />
　　七月二十六日夜。紫微夫人授作。令与许长史。（右从小茅君来凡十八条杨书）<br />
　　七月二十七日禺中。许主簿华侯当入静中。尔时无复所有。为防未然耳。<br />
　　近不得以疾笃告者。我慎法之故。且世人知未病之困。必泄三官之禁。则累加漏身。増｛病祭｝绝疾。今何乃用忧之甚耶。名身谁亲。盖宜思之。<br />
　　纵令以小代大。如父何如。大小俱来。于母何如。衰自己身。讼自家人耳。三官自有成事。忧｛心宛｝亦无所解。自非齐达于内外者。将不得不惧悸。<br />
　　今月六日是赤孙绝日。先处事耳。今虽停放。<br />
　　无所复畏。然四帅逆己。关之于都禁。至日为能遣尸杀使者看望之。虽弗复虑矣。至日父母将入静中。静中疾发。亦无苦也。我其日亦当视汝。<br />
　　右三事小茅君说。（右三条书）<br />
　　八月六日。父母将赤子入静烧香。北向陈乞于二君。尔时自当有所见。所见万无所苦也。<br />
　　其日中时。当有前日碧衣介华袴人。来在静前立徘徊者小君也。可就请乞也。<br />
　　八月六日中。当有一人着平上｛巾责｝。多髭须长长尔。着紫皮袴褶。将黄娥来。此人是鬼帅王延也。延自为人作益。为将娥见人耳。娥其日或当被缚。华书吏其日当内井上助主人耳。<br />
　　日中当来。须臾去也。故宜力上风注冢讼章于却气毒之来往也。三过如此。考者匿矣。夫散翳布考。皆因人之不陈。疾者惧焉。则精胎内战。是故疚痾流发。非唯一身而已。今所以令上章者。亦以遏虎牙之盈缩耳。<br />
　　范中候所道如此。（范中候名｛进貌｝。即是撰南真传者）<br />
　　许厚当谢诡。南真夫人吏兵告大章如此。<br />
　　右小君。<br />
　　以小代大。复请何为。当启太上停之何如。<br />
　　右小君。<br />
　　牙亦尔耶。勿｛聪耳｝｛聪耳｝。演小子耳。许牙何豫乎。焉敢复相追尔。娥与厚有水火之书。吾近承南真命。推缚尽执也。小鬼头不制服。岂足忧。亦许长史用心之所克也。<br />
　　右小君。<br />
　　许厚自是其丈人所责。责亦至也。责不以家事往来之宾经意。意亦当得之也。云何毎尔。<br />
　　此自家长之教忌。不豫我也。重谢斗当必释耳。范帅顷者以其不诡。乃欲不复豫事。我不听之。今无为也。诡当一须疾愈送。斗恒渴而饮不可饮。食多困故而不可食。子妇不经心。<br />
　　亦不可不令知。死丈人之责耶。故宜以家事为勤。为尔不已。或能致之于丈人宇下受教耶。<br />
　　八月二日夜。小君授书此。使示斧。（右十条杨书）<br />
　　许长史所使人。盗他家狗六头。于长史灶下蒸｛者火｝共食之。长史何以不检校。使臭腥之气薫染肴饭。既食而步上道。亦已犯真人之星也。<br />
　　有一白犬。俗家以许祷土地鬼神。云何令人盗烹之。土地神言许长史教之使尔。不言小人盗自尔也。密寻之。尔在宇下而不觉。恐方有此。此亦足以为一病。宜慎。<br />
　　八月六日夜。茅小君授以与许长史。<br />
　　亦宜有辞诣南岳夫人。乞疾病得愈之意。又宜辞诣保命定录二君。辞旨当令如南岳夫人。疾者自当告乞于玄师。不尔不差。<br />
　　易迁昨来道此。〔别省〕。（此二字题纸背）<br />
　　右四条杨书。<br />
　　男生许玉斧辞。玉斧以尸浊肉人。受圣愍济拔。毎赐敕诫。实恩隆子孙。常仰衔灵泽。永赖天｛广阴｝。玉斧以驽钝顽下。质性难训。虽夙夜自｛厂万｝。患于愆失。此夕梦悟。寻思此意。皆玉斧罪责。惭惧屏营。无地自｛厂昔｝。灵道高虚。肉人未达真法。唯执心守敬。修行宝秘而已。或恐灵旨高远。诫喻几微。玉斧顽暗。不能该悟。如此之罪。日月臻积。违法犯诫。亦当千万。神母仁宥。<br />
　　辄复原赦。故今日忧惶深重。肝胆破碎。唯〔晢〕（谓应作折字）骨思愆。无补往过。连陈启烦多。希请非所。兼以愧怖。玉斧归诚乞誓。以今日更始。<br />
　　当洗濯心诚。盟于天地。静守形骸。轨承训诲。<br />
　　乞原父穆兄虎牙小大罪考。玉斧不修。乞身自受责。原赦大小。若神母遂见哀愍。许玉斧思愆补过。举家端等受恩。是永睹三光。受命更生。谨辞。（此〈与〉是虎牙病时。掾与南真辞也。掾自书本）虎牙慎不可复履淹。及见人之新淹者。三元惊丧。多喜杀人。<br />
　　八月二十四日。南真告。<br />
　　学道者常不能慎事。尚自致百痾。归咎于神灵。当风卧湿。反责他于失覆。皆痴人也。安可以告玄妙哉。<br />
　　保命告牙。（右二条有掾书）<br />
　　须臾自吟曰。朝华焕晨井。九盖倾青云。前此珪璋庸。不识万流椿。解落｛攸黑｝｛火火火欠｝顷。寅客何必人。（或云是诫。诫则能改）<br />
　　右英晩而言曰。见形之子。守分业于儒墨。栖沈之客。步玄辞而咏虚。彼人自可晩晓耳。<br />
　　许伯兄弟复有心乎。恐皮耳。试复一悟。忌其微路耳。<br />
　　九月二十八日。茅保命告。<br />
　　可成与不极此举。<br />
　　定录君说此。<br />
　　违内负心。三魂失真。真既错散。魄乘其间。夫为道者。当使内外镜彻。宫商相应。灵感于中。<br />
　　神降于外。信不虚也。映昔亦如此。诸人陶其心。今已消也。夫须人陶而改者。故下通耳。所以懃懃。期不令在此。近亦粗具。（右小君言）世事非所期。时运何足闻。有道自当见。中路莫不烦。<br />
　　吾欲因杨问。便自知。乃作此。（右清灵）有间于邪。<br />
　　而邪为之踊也。非病也。右安九华语。念不宜多。多则正散。正散而求不病。犹开门以捍猛敌。（右紫微语）治自当差。无苦。保命君言。<br />
　　何以至丧家。保命君言。<br />
　　欲服符饮水。使即愈。不欲者当与。<br />
　　定录君语。<br />
　　寻自差。保命君语。<br />
　　多有所道。甚云云。觐当乙二。第七无虑也。（此一行杨君与长史书语耳）戏言狯耳。许长史勿笑此。落廓不束。高下失常。定之勿疑。若不加意。勿单用此。慎示人。慎示人。<br />
　　一句保命告长史。（〈又〉［右］十四条书）<br />
　　衰年体羸。多为风寒所乘。当深颐养。晏此无事。上味玄元。栖守绛津。体寂至达。心研内观。<br />
　　屏彼万累。荡濯他念。乃始近其门户耳。若忧累多端。人事未省。虽复憩灵空洞。存心淡泊。<br />
　　缠绵亦弗能达也。渔阳田豫曰。人以老驰车轮者。譬犹钟鸣漏尽。而夜行不休。是罪人也。<br />
　　以此喻老嗜好行来屑屑。与年少为党耳。若今能誓不复行者。则立愈矣。如其不尔。则疹与年阶。可与心共议耶。（田豫字国让。渔阳雍奴人。有干略。为并州刺史。迁卫尉。年老求逊位。与司马宣王书曰。年过七十而以居位。譬犹钟鸣漏尽。而夜行不休。是罪人也。年八十二亡。引此语以动长史令去官也）<br />
　　药四丸日服一。<br />
　　行来宜详。前后已累言之矣。<br />
　　右三条杨书。<br />
　　梦恶者。明旦当启太上。一以正魂魄。二以〈所〉［折］除不祥。<br />
　　奉道之家当精治静舍。<br />
　　右二条。<br />
　　礼年七十悬车。悬车者。以年薄虞渊。如日之仄。体气就损。神候方落。不可复劳形躯于风尘。役方寸于外物矣。许长史既至此时。始可隐逸耶。还亲华阳之馆。修乎黄老之业。北河之命方旌。迁擢之华亦显。岂不快哉。今此疾方愈也。不足忧也。虽尔慎接于纷纷之务。经纬人事之寒热矣。于今乃未可动脚。动脚人当言尔畏鬼。（北河之命。即易迁所闻窦氏之言。似有所〈疑〉［拟］者也）此年六月。忧长史不佳。非重疾也。今年许家鬼注小起。虽尔无可苦。保命及范中候已为申陈之。右帅晨许肇亦深以为意。无所忧也。去留之会。死生之事。三官秘禁。不宜外示。今所以道此者。盖以〔皮〕（谓应作彼字）人已闻至道于胸心也。且可官身。未宜去位。可去可罢。方更相示也。<br />
　　右夜荀中候言此。故书以示。<br />
　　人家有疾病死丧衰厄。光怪梦悟。钱财灭耗。<br />
　　可以禳厌。唯应分解冢讼墓注为急。不能解释。祸方未已。<br />
　　右保命答许长史。<br />
　　真诰卷之七。<br />
　　真诰卷之八。<br />
　　甄命授第四。<br />
　　游精罔象。诚不可信。然多劳多事。多念多端。<br />
　　所以损神丧真。扰竞三关。遂当以此害明德也。故令许君之徒。含景内魄。若抑四者。研虚注灵。则仙可冀。<br />
　　定录告。<br />
　　除治尔床席左右令洁静。理护衣被者。使有常人。常烧香使冷然不杂也。南岳上真。当数看出内。便料理起居。可使草及木瓜耳。手自先有风患。是以今风气之本至耳。多云针灸佳益。使人无忧。（此易迁令告长史也。草及木瓜当是理衣下人名也）可迎黄民来出。民奴既欲来。又云。其月末左右。<br />
　　当小小疾患。迎来在此。则疾患除也。当部分护静屋以为急。并欲得一室可栖息处。今年欲取草。当为民奴留之。草今年自有本命厄。<br />
　　非欲取也。令其乞符自保而带之。<br />
　　卧床后孤有悬风。可安北面下一〔彰〕。（谓应作障字）<br />
　　亦可以床着近北壁下。勿使虚悬。晨夕当心存拜静。心存行道也。（身既有疾。不能拜起。故令心存不替）斧有霍乱疾。勿使冷食。此儿常不大宜住此。令自无他耳。<br />
　　右易迁一夕再来。四更中。<br />
　　独来道此。先初来。亦与保命俱。（此似在县下所授。令掾还山。使黄民归家也。易迁即掾母。亡后得入易迁宫。因呼为号。前所呼亦皆是也）<br />
　　斧学道如穿井。井愈深而去。土愈难运出。自当披其心。正其行。乃得见泉源耳。有人说中候言如此。可令知之。（李中候名遵。即撰茅三君传者）人学道譬如万里行。比造所在。寒暑善恶。草木水土。<br />
　　无不经见也。亦试在其中也。顷数闻人道此。<br />
　　始乃悟之耳。彼君念想殊多。〔渠〕（谓应作｛言巨｝字）能成远志不。平昔时常多所恨。始悟人难作。而善不可失。云学道者除过责此。审尔当懃。<br />
　　右易迁夫人所道。<br />
　　山岳气扰。则强禽号于林。川涜结滞。则龙｛虫乙｝惨于泽。此自然象也。故豪盛微觉。将类兽告其骇浪。玄数纤兆。而号｛口兆｝征乎治乱矣。斯盖山川之盈缩。非人事之吉凶。若坟附丘山。诚与岫等波。苟趣舍理乖。则吹万之用不同也。非静顺无以要谦。非虚栖无以冥会。是故死生之几。吉人不复豫。苟思之无邪。不为祸害。<br />
　　五月十四日。右英夫人答〔孔辞〕。（后人黯作谢安字。孔氏孔默也。云似是孔严兄弟。长史父先为严从兄坦前锋都督。是讨沈充时。既有因缘。故得此也）<br />
　　虎顷大号墓下事。<br />
　　自未得和神静形。俯颐幽精者。疾源或与年而积耶。若未能用交｛贝余｝之途者。将奚促促于药。<br />
　　定录仙人答孔求乞药方。<br />
　　想早葬兄。今注烟速消。虽不｛辩力｝妨于生者。要欲得柩物。时宁三泉。使凶气泯静也。<br />
　　小儿疾方行当示。<br />
　　五月十七日夜。保命仙君所言。答。（一字被剪除。疑犹是孔字）所问疾患者。（右从礼年来凡十九条。并有掾书）<br />
　　遵懃心香火。有情向药。故有言消磨之愈疾。<br />
　　谓其将闻斯而请命耶。（仙真并呼药为消摩。故称消摩经也。诵之亦能消疾也）<br />
　　应南趋而北骋。既心口违矣。夫捐荠以茹荼。<br />
　　哂九成而悦北鄙者。（捐荠至此。亦是抱朴博喻中语）我知其无识和音之听鉴也。当永为吉人。爰及母奴。<br />
　　然所起是学而不思。浚井不渫。盖肉人之小疵耳。无乃此也。今事结水禁。犹有可申。若许长史能于静中若救之者。则一门全矣。亦是师主祭酒之宜请而为德惠乎。<br />
　　五月二十日夜。右英作与长史。（刘遵祖善谭说。殷浩向｛广臾｝亮称之。后一会谈论殊不合。遂名之为羊叔子鹤。于是失名）刘遵心故为修耳。何不令其母服大远志丸。<br />
　　七月七日夜。紫微夫人告。<br />
　　即启可得疏方不。良久答言。世间自有。可寻索密用。保命君问紫微曰。此方用牛黄银屑者。非若是者小为难合。（此即今大镇心丸也。先以水银摩银屑使消。故为难合）<br />
　　紫微答。但颔头。（右三条杨书）陆纳兄弟。清真淳一。<br />
　　有姜伯子之风。知欲有远志欣然。其祖父有阴德。当庆流七世。知陆苟子自誓乞苦斋一年。欲受经。〔卿自〕（此二字后人｛人巉｝益。非真）更量之。刘遵乃有好心。早自知。<br />
　　保命答许长史。（陆纳兄名始。并有德行。祖名英。仕吴丹阳郡太守。苟子当是人小名。不详是谁。纳为尚书令。太元二十年亡）<br />
　　虞昭为其〔兄子〕（此二字后人易作先人字。本犹可识）事。文书牵连。身被摄系。方未已。殆欲无理。赖其在世粗有功德。且其家福德强。章闻累迭。皆被上御。事已散。寻蒙追遣之。其病虽笃。无所忧。许侯为之甚至。密相示。<br />
　　保命答许长史。<br />
　　｛广臾｝道季身处阳官贵势。不能顺天用法。｛心贵｝｛心贵｝慢信。心形不同。自少及长。善功无一。积恶不改。其罪目已定。今临命方欲修德以自济免。<br />

                    <br>
                        　　徒费千金之用。不亦晩乎。<br />
　　保命答许长史。（｛广臾｝｛龠禾｝字道季。亮第二子也。幼有才辞文义。升平中为丹阳尹。表除诸〈侯〉［役］六十余事。太和初为领军。如此行迹不似为恶。恐是闻戒修善。故得申遂）<br />
　　｛希邑｝回父无辜戮人数百口。取其财宝。殃考深重。〔｛心宛｝〕（谓应作怨字）主恒讼诉。天曹早已申对。回法应灭门。但其修德既重。一身免脱。子孙岂得全耶。回当保其天年。但仙道之事去之远矣。<br />
　　太元真人答许长史。（｛希邑｝回父鉴清俭有志行。不应杀掠如此。或是初过江时。摆并所致。不尔则在京时杀贼有滥也。鉴年七十余乃终。即得为｛宫职。右从陆纳来四条有甲手写）平凝夷质。渊通妙灵。神造重绝。栖真摄生。太玄植简。太素刊名。金庭内曜。玉华外莹。朱轩四驾。啸命众精。骋龙玄州。飞云浮冥。必能上友逸台之公。下监御于太清矣。<br />
　　八月十七日夜。紫微王夫人授。令因许长史示｛希邑｝。<br />
　　希遐远曜。冥响凝玄。萧浪上韵。耽梦遁真。仰飞霄雾。俯散灵根。飞步四觉。内观七缘者。则必有丹书秀简帝房之录。玄声八振。栖身五岳。于是灌胎朝元。吐纳六液。从容三道。诲此景福。上可以策轩空洞。下可以反华变黑矣。<br />
　　若形羁荣罗。鼓轮华园。乘波适物。鸣簪风尘。<br />
　　外有谋道之名。内有百忧来臻者。适足劳天年以骋思。终归骸于三官耳。斋之不专。徒悟而无益。可谓意不尽言乎。<br />
　　盖行真。当吐三纳四。乘七呑九。今吸之不足。蹑之失序。神漏泝源。精亡胎扰。虽休粮日｛手邑｝。而莫知道与年丧矣。欲阶此渡也。其未接乎。夫索长生者多津。寻灵涂者千百。何必用氷炉以盛火。趣偿责于三官耶。<br />
　　右中君言。因许长史示｛希邑｝。<br />
　　紫微夫人云。｛希邑｝若得道。乃当为太清监也。若能闻要道而勤者。当至此格。若不专笃而守迷行。外舍道法者。则都失也。（紫微前语。与太元殊乖。而如此所云。当是迷不能勤乎要道。司命显其终迹故也）情不余念者。道乃来耳。｛希邑｝回犹未足以论至道耶。（小君）｛希邑｝综妇丁淑英者。有救穷之阴德。又遇赵阜之厄而不言。内慈自中。玄感皇人。故令福逮于回。使好仙也。综墓在东平。淑英今为朱陵嫔。数游三上。司命亦令听政焉。（此二人当是回之曾祖也。外书不显）｛希邑｝瞿与薛春华。至垂心于门宗。初不以生人为事。<br />
　　然讼者多。但不能咸制之耳。毎见諌考诉者。<br />
　　甚懃至也。时节宜祠之耶。此二人｛希邑｝家之福鬼。（外书亦无此二人。不知是何亲）｛希邑｝雄与阎屈女不相当负石之役。于今未了。喜击犯门宗。心常杀绝。此二人是｛希邑｝家之祸鬼。｛希邑｝（除此名不可识）与殷武姫被考。以烧杀朱奢李贱以致灾也。其无后。<br />
　　亦求代逮。又与高丰相扇。甚助马头之讼石公。未便可得佳。恐不止耳。亦何趣欺其妇耶。<br />
　　省来懃懃。试为掩正之。亦无此诸人。<br />
　　右保命答许长史。<br />
　　小君说言。｛希邑｝鉴今在三官。为刘季姜所讼。争三德事。周马头在水官讼其壻。引理甚苦。｛希邑｝朗伊香之二人。今为牙女子奇求此。<br />
　　范帅昨受江罗辞。<br />
　　｛希邑｝相今为大曹吏所逮。其妇形婴桃。受事未了。方索代人于此家。□此自是旁听小君之言语耳。不令书之。为自疏识以示耳。（此二十二字是杨君自记与长史）高龄反化。晩而祭酒弱。道气不交。<br />
　　灵助无主。是以群邪缠玄。急行其祸。奚不宗生生乎。于我助之有缘。其妇言亦急家事。当须了之。非他得豫。<br />
　　今六天之横纵。而太平之微薄。灵不足以助顺。适足以招群｛奸女｝。所以神光披越。而邪乘正任矣。高龄之无德久矣。鬼讼之纷错积矣。许长史。（黄氏作掾字）<br />
　　将欲理之耶。若翻然奉张讳道者。我当与其一符使服之。如此必愈而〔｛害兮｝〕（此豁字也）矣。不然。往诣水官。所谓呜呼哀哉。（张讳即天师名也。杨不欲显疏也）邪气入体。鬼填胸次。其将回惑于邪正。必不能奉正一于平气耶。如此吾治疾之方。殆不可得。（正一平气即天师祭酒之化也）<br />
　　彼往其子亦去。何一身之永逝乎。<br />
　　八月十九日夜。保命君密语许长史。<br />
　　冢讼尤甚。恐亦未已。龄曾凿败古人碑铭之文以自显焉。阴贼于鬼神。〔弊〕（谓应作蔽字）善以自标。诉者诚多事。以此为首先。<br />
　　八月二十四日夜。保命告。欲取谢奉补期门郎。而今已有兼人。北帝故权停之耳。近差王允之兼行得代。奉若服朮酒。可未便恭命也。<br />
　　高耆亦可服朮。其家冢讼亦为纷纷。朮遏鬼。故必无他耳。范中候言此。（谢奉字弘道。会稽人。仕至吴郡丹阳尹吏部尚书。王允之敦同堂弟王舒子。有智干。为〈河〉南中郎将江州。迁卫将军会稽。<br />
　　封番禺侯。年四十亡。谥〈中〉［忠］侯。高耆即谓龄也。期门郎｛都中官。而记中不见此职。惟有修门耳）从平凝来凡十四条有掾写。<br />
　　〈天〉［夫］观物适任。内顺明灵。托性命于高真。委形气于神摄者。亦克疆以永遐。回秋龄以保真。<br />
　　今德匠既凝神杖信。澄心密静。圆顺广敬。固天佑焉。然胤嗣不多。或时雕落。将犹灵关失纬。潜机未镇耳。当今五气滋曜。常朗文昌之房。三星结华。毎焕｛玉旋｝衡之内。是以玄润胎萌。<br />
　　遂其流根矣。<br />
　　我案九合内志文曰。竹者为北机上精。受气于玄轩之宿也。所以圆虚内鲜。重阴含素。亦皆植根敷实。结繁众多矣。公试可种竹于内北宇之外。使美者游其下焉。尔乃天感机神。<br />
　　大致继嗣。孕既保全。诞亦寿考。微着之兴。常守利贞。此玄人之秘规。行之者甚验。<br />
　　六月二十三日。中候夫人告公。（孝武〈王〉［壬］戌生。此应是辛酉年。而后又云。上相座动。后以临登极。乃是后午未年。此为大悬）灵草｛广阴｝玄方。<br />
　　仰感旋曜精。〔洗洗〕（似草〈竹〉［作］言边。应｛言先｝｛｝字。即毛诗螽斯羽｛｝｛｝兮宜尔子孙之义也）<br />
　　繁茂萌。重德必克昌。<br />
　　紫微夫人作。<br />
　　福和者当有二子。盛德命世。（福和似是李夫人贱时小名也。<br />
　　今晋书名俊容。二子即孝武并弟道子也）<br />
　　同夜中候告。（右三条杨书。又掾写）<br />
　　德匠既凝。玄范自天。安危之事。未宜问也。公倾注甚至。所以未相酬者。豫事难论耳。顷天气激逸。阴景屡变。太白解体于二辰之中。愆勃于紫房之下。王者恶焉。天子有忧。上相座动。今聊作谶。密以相示。（〈有〉［右］此及谶有掾写。在掾自记修事后共纸。<br />
　　寻真综回文令难解耳。今拘连相取。又别疏出之。其授之时。维当道其辞。杨君后自更错义。皆是说晋代之事。并有明征也）<br />
　　相欺岂妙道要吾知之天秘能。<br />
　　有术金之万寻师疾逆除恶子。<br />
　　自之制夷遂平世天命乘驱宝。<br />
　　奇龙者｛莫｝可悲真间世复思宜。<br />
　　神煕逆历有数在兹基无不无。<br />
　　兵隆谁定帝纭室来之皇慎地。<br />
　　先卒儿必亏金纷异五乱德天。<br />
　　火数失期座当变见远凶匠制。<br />
　　规三由匠足不虑忧危拨保封。<br />
　　寸莫其测源刘知向有明施者。<br />
　　三五瑞天之代隆换迭相运推。<br />
　　精气神妙二参仪慎凡传人贤。<br />
　　精气神妙参二仪。慎传凡人贤者施。封天制地无不宜。子能宝秘天知之。吾道要妙岂相〈期〉［欺］。自有奇神先兵规。火寸三五天瑞之。隆代迭换运相推。明匠保德慎无思。驱恶除逆疾寻〈思〉［师］。万金之术龙之煕。隆数卒三失由儿。莫测其源刘向知。有凶拨乱皇复基。乘天命世遂平夷。制逆者谁必定期。匠不足虑忧远危。<br />
　　五世之间真可悲。｛莫｝历有数帝座亏。当见变异纷纷来。金室在兹。枕麝香一具于颈间。辟水注之来。绝恶梦矣。常存三关佳也。<br />
　　右英告公。（凡云公者。皆简文帝为相〈主〉［王］时也）<br />
　　右一条杨书。（五字朱书）<br />
　　太元真人告许长史（此后非真说）<br />
　　我尝见南阳乐子长。淳朴之人。不师不受。顺天任命。亦不知修生之方。行不犯恶。德合自然。虽不得延年度世。死登福堂。练神受气。名宾帝录。遂得补修门郎。位亚仙次。缘天资有分。亦由先世积德。流庆所陶。若使其粗知有摄生之理。兼得太上一言之诀。如此求道。无往不举矣。夫人所以不尽年寿。中多夭遏渉世者。或遭刀兵之难。致荣禄不终。祚胤不长。<br />
　　志道之人。虽有一生之心。钻求匪懈。徒复遭遇真文。耽玄精微。慕尚者众。得升腾者稀。经非不妙。灵岂无感。愚愚相随。安知修真之本。<br />
　　营神养性镇守之法。世人积小以来。形中伤犯者多。帝一不治。百神惊散。考试万端。所谓荒城之内。荆棘生焉。无妙术以自导。修道以求仙。贪荣慕贵。多垂成而败。皆由丧真犯气。<br />
　　愚瞽罔昧。岂识此机耶。致夺年灭｛竹弄｝。万事不成。以此求生。去生远矣。虚自苦耳。太上有玄机之道。焕落七神枕中之要。此道微乎妙哉。<br />
　　初不传于下挺愚俗之人。有此道者。帝一治于玄宫。万神守备。与天同心。案诀谨而修之。<br />
　　登山越海。万试不干。修仙升度。所欲从心。斯岂虚言耶。卿父子玄机｛进貌｝世。理妙接真。故可荣神之仙才。而为众真所称。非吾独所称举。<br />
　　故当与卿同编仙录。无复理外之嫌。亦已谘启卿。故令知乃心。<br />
　　受用金龙玉鱼。此不可阙。所以尔者。诣太上前。昭灵亦当粗具。近所写神虎符。意嫌不精。<br />
　　可更书为善。卿前所道相王事。顷面｛希邑｝回。亦知有好心。但所得少耳。自当保其天年也。<br />
　　见谢所作传未易功。乃能序述圣迹。赏解作奇。此是天发其心。昨亦已见司命君。大以为佳。冥中自当报之有缘。其子孙若知｛酉焦｝灵岳。<br />
　　祈天真。降应必也。岂虚言哉。谢家一门。唐承之世。繁林蔚然。甚可欣也。安石先对。所锺如何。具如近面。不足宣。<br />
　　真人西城王君答许侯。<br />
　　右四条别一手书。陆修静后于东阳所得。不与诸迹同。辞事伪陋。不类真旨。疑是后人所作。乐子长非受五符者。唐承即列纪所云四十六丁亥之期。<br />
　　真诰卷之八。<br />
　　真诰卷之九。<br />
　　协昌期第一。<br />
　　经曰。行事时。北向执隐书而为之者。谓始学真妙。未渉微远。不解星位之首向。不识玄斗之指建。故当北向执书以渐求之耳。若既解书意。识星转之随时。自宜随斗所指。按而存步。如此则无有常向。不为皆向北也。夫一切北向。自为始学者耳。恐此将可以意通。触类不足复问邪。（此答长史谘飞步经中北向执书意也）<br />
　　太上真人步五星之道。以致五星降室。闭气上纲。当先呼五星星夫人名字。毕乃越纲蹈星。谓始上纲。便顿住呼名字。呼名字。毕乃越纲蹈星耳。若毎至星上。得复重心呼所至星处之名字。益其佳也。若其烦重难常。但可案旧而行耳。昔郁沙公北里子长陵老人。皆案此法而得升天。不以烦难为辞也。所谓治生者矣。商贩之汲汲。岂惮险难哉。所期唯钱货而已耳。若使求道者常如贾贩之用心。亦有何不得仙耶。但惜初学者。皆言专心尽懃至而后渐懈。纵有亦似车之将。故而百节缓落。<br />
　　又似负重之牛。造远足蹇。夫学者之所患。而为得者之所笑。皆如此辈事耳。苟能心研内镜者。是为感发乎神。将有灵人发子之蒙。携辰景之舆矣。（此答谘步五星法也。经图唯言随纲往还。又有一法云。越纲蹈星。今即是诀此事也。奖戒之言。实为切至）五星图布常向南也。以太白位在西。岁星位在东。案而施之。所以尔者。五星隐伏。纵横无常。不如北斗列象恒在。<br />
　　故一以定位于五方。不得随星之所在也。（此答谘施安五星图也。经中无旨诀。所以宜问）三八景二十四神。以次念之。亦可一时顿存三八。亦可平旦存上景。<br />
　　日中存中景。夜半存下景。在人意为之也。若外身幽岩。屏绝人事。内念神关。摄真纳气。将可平旦顿存三八景。二时又各重存一景。益当佳也。但人间多事。此烦难常行耳。事不得常。为益自薄。西城王君桐柏上真皆案此道也。案苞玄玉｛竹录｝白简青经云。不存二十四神。<br />
　　不知三八景名字者。不得为太平民。亦不得为后圣之臣。（此答谘二十四神经中修存之意。亦是秘诀。右此四诀事。今有长史所写本。不知此因杨谘何真。若非东卿。则紫微南真也）<br />
　　太上真人撰所施行秘要。（长史写本有题如此。此犹是众真授说经中所可修用。还童反白诸要事。令长史施行之耳。非成事一卷经也）<br />
　　太素丹景经曰。一面之上。常欲得两手摩拭之使热。高下随形。皆使极匝。令人面有光泽。<br />
　　皱班不生。行之五年。色如少女。所谓山川通气。常盈不没。<br />
　　先当摩切两掌令热。然后以拭两目。毕又顺手摩发。〔而〕（谓应作如字）理栉之状。两臂亦更互以手摩之。使发不白。脉不浮外。<br />
　　右一条出丹景经中卷。（此经未出世。是下真品目）<br />
　　大洞真经精景案摩篇曰。卧起当平正坐。<br />
　　先叉两手。乃度以掩项后。因仰面视上。举项使项与两手争。为之三四止。使人精和血通。<br />
　　风气不入。能久行之。不死不病。毕又屈动身体。申手四极。反张侧掣。宣摇百关。为之各三。<br />
　　此当口诀。（此运动应有次第法用。故须口诀益。亦熊经鸟伸之术也）卧起。<br />

                    <br>
                        　　先以手巾若厚帛。拭项中四面及耳后。使圆匝热温温然也。顺发摩项。若理栉之无数也。<br />
　　良久。摩两手以治面目。久行之。使人目明。而邪气不干。形体不垢〔｛肉疑｝〕（此应作腻字）生秽也。都毕。<br />
　　乃咽液二十过。以导内液。<br />
　　右一条出大洞精景经上卷。（亦未出世。非三品目）<br />
　　消魔上灵经曰。若体中不宁。当反舌塞喉。漱漏咽液亦无数。须臾不宁之痾自即除也。当时亦当觉体中宽软也。<br />
　　右一条出消魔上灵叙中。（亦未出世。非三品目。应是智惠七卷中事）<br />
　　右前三条不显谁之所授。<br />
　　消魔经上篇曰。耳欲得数按抑其左右。亦令无数。令人聪彻。所谓营治城郭。名书皇籍。又曰。鼻亦欲得按其左右。唯令数。令人平。所谓灌溉中岳。名书帝｛竹录｝。<br />
　　右此二条法。方丈台昭灵李夫人出用。（此云消魔上篇。亦应同是前限）<br />
　　太上｛竹录｝渟发华经上案摩法。常以生气时。咽液二七过。毕。按体所痛处。向王而祝曰。左玄右玄。三神合真。左黄右黄。六华相当。风气恶疫。伏匿四方。玉液流泽。上下宣通。内遣水火。<br />
　　外辟不祥。长生飞仙。身常体强。毕又咽液二七过。常如此则无疾。又当急按所痛处二十一过。<br />
　　右一条沧浪云林宫右英王夫人所出。（〈录〉［｛竹录｝］渟经亦未出世。非三品目）<br />
　　丹字紫书三五顺行经曰。坐常欲闭目内视。<br />
　　存见五藏肠胃。久行之。自得分明了了也。（此经中真品目）石景赤字经曰。常能以手掩口鼻。临目微。久许时手中生液。追以摩面目。常行之。<br />
　　使人体香。（此经非三品目）<br />
　　紫度炎光内视中方曰。常欲闭目而卧。安身微气。使如卧状。令傍人不觉也。乃内视。远听四方。令我耳目注万里之外。久行之。亦自见万里之外事。精心为之。乃见百万里之外事也。又耳中亦恒闻金玉之音。丝竹之声。此妙法也。四方者总其言耳。当先起一方。而内注视听。初为之。实无彷佛。久久诚自入妙。（此经下真品目）<br />
　　太上天关三经曰。常欲以手按目近鼻之两眦。闭为之。通辄止。吐而复始。恒行之。眼能洞观。（此经下真品目。云天关三〈图〉。疑阙图字）<br />
　　右四条玄师所敕用。（玄师即南真夫人。此四经并未出世）<br />
　　清灵真人说宝神经。（长史写本亦题如此。此指是前一事之目耳。其后并众真杂说。标题有前后之异。犹是真诰之例。今人皆别呼宝神经。宝神经岂得下教耶。此唯是一片钞耳）<br />
　　夫注心道真。玄想灵人。冥冥者亦具监其意也。若外难未披。假咏兼存。实复未能回西榆之年。还发玄童矣。苟耽玄笃也。志之懃也。纵令牙雕面皱。顶生素华者。我道能变之为婴。<br />
　　在须臾之间耳。但问志之何如尔。老少之学无所在也。吾往即其人也。（说此诸事。皆是令告长史也）<br />
　　求道要先令目清耳聪。为事主也。且耳目是寻真之梯级。综灵之门户。得失系之而立。存亡须之而｛辩力｝也。今钞径相示。可施用也。（此谓宝神经中要径之事。故云钞径）<br />
　　道曰。常以手按两眉后小穴中三九过。又以手心及指摩两目权上。以手旋耳。行三十过。<br />
　　摩唯令数。无时节也。毕辄以手逆乘额上三九过。从眉中始。上行入发际。中口傍。咽液多少无数也。如此常行。目自清明。一年可夜书。<br />
　　亦可于人中密为之。勿语其状。<br />
　　眉后小穴中为上元六合之府。主化生眼晖。<br />
　　和莹精光。长珠彻童。保鍊目神。是真人坐起之上道。一名曰真人常居内经。真谚曰。子欲夜书。当修常居矣。真人所以能旁观四达。使八霞照朗者。寔常居之数明也。<br />
　　目下权上是决明保室。归婴至道。以手旋耳行者。采明映之术也。旋于是理开血散。皱兆不生。目华玄照。和精神盈矣。夫人之将老。鲜不先始于耳目也。又老形之兆。亦发始于目际之左右也。以手乘额上。内存赤子。日月双明。上元欢喜。三九始眉。数毕乃止。此谓手朝三元固脑坚发之道也。头四面以两手乘之。<br />
　　顺发就结。唯令多也。于是头血流散。风湿不凝。<br />
　　都毕。以手按目四眦二九过。觉令见光分明。<br />
　　是检眼神之道。久为之。得见百灵。（凡修行此道及卷中诸杂事。并甚有节度。悉以别撰在登真隐诀中。今不可备皆注释）<br />
　　懃而行之。使手不离面乃佳。以成真人。犹不废也。欲行此道。皆盟金为誓。金之多少。在人尽诚而设耳。不徒尔。苟行而已。真官曰。欲闻起居。金为盟书。谓非其人而不传授也。此道出太上宝神经中。此经初不下传于世也。当来为真人者。时有得者。反白之要事尽于此。<br />
　　（盟信既定无科。谓受此宜用金镮二双）<br />
　　紫微夫人喻书如左。（紫微是承裴君说宝神经毕。仍复更接论宝神事如此。则裴所说亦同此夕）<br />
　　夜卧觉。常更叩齿九通。咽液九过。毕。以手按鼻之边左右上下数十过。微咒曰。太上四明。<br />
　　九门发精。耳目玄彻。通真达灵。天中玄台。流调平。骄女云仪。眼童英明。华聪晃朗。百度眇清。保和上元。徘徊九城。五藏植根。耳目自生。天台郁素。柱梁不倾。七魄澡鍊。三魂安宁。<br />
　　赤子携景。辄与我并。有敢掩我耳目。太上当摧以流铃。万凶消灭。所愿必成。日月守门。心藏五星。真皇所祝。群响敬听。<br />
　　卧觉。辄按祝如此。勿失一卧也。真道虽成。如我辈故常行之也。但不复卧。自坐为之耳。此太上宝神经中祝辞上道也。令人耳目聪明。<br />
　　强识豁朗。鼻中调平。不垂津洟。四响八彻。面有童颜。制魂录魄。却辟千魔。七孔分流。色如素华。真人起居之妙道也。所以名起居者。常行之故也。毕又咽液九过。摩拭面目。令少热以为常。毎欲数也。兴宁三年岁在乙丑。六月二十三日夜。喻书此。其夕先共道诸人。多有耳目不聪明者。欲启乞此法。即夜有降者。即仍见喻也。（此杨君自记也。长史年出六十。耳目欲损。故〈故〉［有］谘请。杨不欲指斥。托云诸人耳）<br />
　　又告云。道士耳重者。行黄赤失节度也。不可不慎。（此盖指戒长史也）<br />
　　右一条清灵言。<br />
　　栉头理发。欲得多过。通流血气。散风湿也。数易栉。更番用之也。亦可不须解发也。<br />
　　右一条紫微夫人言。<br />
　　太极绿经曰。理发欲向王地。既栉发之始而微祝曰。<br />
　　泥丸玄华。保精长存。左为隐月。右为日根。六合清鍊。百神受恩。祝毕。咽液三过。能常行之。<br />
　　发不落而日生。<br />
　　常数易栉。栉之取多而不使痛。亦可令侍者栉取多也。于是血液不滞。发根常坚。<br />
　　右一条安九华所告令施用。（此二条皆驻白止落之事。<br />
　　亦是令答示长史也）<br />
　　紫微夫人喻曰。披华盖之侧。延和天真。入山涧之谷。填天山之源。则虚灵可见。万鬼灭身。<br />
　　所谓仰和天真。俯按山源也。（华盖一名华庭也）<br />
　　天真是两眉之间。眉之角也。山源是鼻下人中之本侧。在鼻下小入谷中也。华庭在两眉之下。是彻视之津梁。天真是引灵之上房。旦中暮恒咽液三九过。急以手三九阴按之以为常。令致灵彻视。杜遏万邪之道也。一日三过行耳。（紫微夫人言。人有卒病垂死者。世中凡医。唯知针人中。不知针山源谷中。<br />
　　此太谬也。本注从此注起。是杨接长史书也）按而祝曰。开通天庭。<br />
　　使我长生。彻视万里。魂魄返婴。灭鬼却魔。来致千灵。上升太上。与日合并。得补真人。列象玄名。楚庄公时。（此即春秋时楚庄王也）市长宋来子恒洒扫一市。久时有一乞食公。入市经日乞。恒歌曰。天庭发双华。山源彰阴邪。清晨按天马。<br />
　　来诣太真家。真人无那隐。又以灭百魔。恒歌此乞食。<br />
　　一市人无解歌者。独来子忽悟疑是仙人。然故未解其歌耳。乃遂师此乞食公。弃官追逐。<br />
　　积十三年。此公遂授以中仙之道。来子今在中岳。<br />
　　乞食公者西岳真人冯延寿也。周宣王时史官也。手为天马。鼻下为山源。<br />
　　六月二十七日夜。喻书此。（杨接书讫此）<br />
　　云林王夫人曰。仙真之道。以耳目为主。淫色则目暗。广忧则耳闭。此二病从中来而外奔也。非复有他矣。今令人聪明益易耳。但不为之者。行之难。欲得上通彻映。旁观鬼神。当洗心绝念。放弃流淫。所谓严其始矣。夜卧。先急闭目。东向。以手大指后掌。各左右按拭目就耳门。使两掌俱交会于项中三九过。存目中当有紫青绛三色气出目前。此是内按三素云。以灌合童子也。阴祝曰。眼童三云。两目真君。英明注精。开通清神。太玄云仪。灵骄翩翩。<br />
　　保利双阙。启彻九门。百节应响。朝液泥丸。身升玉宫。列为上真。凡四十八字。祝毕。咽液五十过。毕乃开目以为常。坐起可行之。不必夜也。要以生时。一年许。耳目便精明。久为之。<br />
　　彻视千里。罗映神灵。听于绝响者也。此亦真仙之高道。不但明目开耳而已。<br />
　　夫欲学道者。皆当不欲令人知见所闻。毎事尽尔。太上宫中歌曰。手把八云气。英明守二童。太真握明镜。鉴合日月锋。云仪拂高阙。开括泥丸宫。万响入百关。骄女坐玄房。愈行愈鲜盛。英灵自尔通。<br />
　　此歌正言耳目之经也。我沧浪方丈仙人。常宝而为也。此道出太上四明玉经中。传行以青金为誓。然后乃施行耳。（右此并是右英夫人受。令告长史也。<br />
　　又用盟信。兼有青帛。令亦宜依准立格。乃得受传耳。谓青可二十尺。金镮二双。此四明玉经三品元目也）闭拜静。百鬼畏惮。功曹可见与语。<br />
　　谓久行之耳。<br />
　　七月二日。南岳夫人喻。<br />
　　烧香时。勿反顾。忤真。致邪应也。<br />
　　入静户。先前使人通达上闻。<br />
　　临食上勿道死事。洗澡时。常存六丁。令人所向如愿。理发欲向王地。既栉发之初。而微咒曰。泥丸玄华。保精长存。右为隐月。左为日根。<br />
　　六合清鍊。百神受恩。祝毕。咽液三过。（此一条犹是安妃所说无异。但不知何者前后耳。按以日月推。此则是后也）<br />
　　右四条南岳夫人喻。<br />
　　正一平经曰。闭气拜静。使百鬼畏惮。功曹使者龙虎君可见与语。谓能精心久行之耳。（泰清家有正一平。今此悉载拜静众事。必应是泰清经。恐脱字也）<br />
　　又曰。烧香时。勿反顾。反顾则忤真。使致邪应也。<br />
　　又曰。入静户。先前右足着前。后进左足。令与右足齐。毕乃趋行如故。使人陈启。通达上闻。<br />
　　又曰。临食上勿道死事。勿露食物。来众邪。<br />
　　又曰。数澡洗。毎至甲子当沐。不尔。当以几月旦。使人通灵。浴不患数。患人不能耳。荡鍊尸臭。而真来入。<br />
　　右玄师所敕使施用。（右六条与前所说大同小异者。是受旨是略记。今更〈祥〉［详］记写此。并益后二条。以示长史也）<br />
　　右十条并长史写。<br />
　　服仙药。常向本命。服毕。勿道死丧凶事。犯胎伤神。徒服无益。<br />
　　东卿司命君。（此一条本在受明堂玄真法后）<br />
　　右一条杨书。<br />
　　太上九变十化易新经曰。若履淹秽及诸不静处。当洗澡浴与解形以除之。<br />
　　其法用竹叶十两。桃皮削取白四两。以清水一斛二｛豆斗｝。于釜中｛者火｝之令一沸出。适寒温以浴形。即万淹消除也。既以除淹。又辟湿痹疮痒之疾。且竹虚素而内白。桃即却邪而折秽。<br />
　　故用此二物。以消形中之滓浊也。天人下游。<br />
　　既反。未曾不用此水以自荡也。至于世间符水祝漱。外舍之近术。皆莫比于此方也。若浴者益佳。但不用此水以沐耳。鍊尸之素浆。正宜以浴耳。真奇秘也。（下真品目有九化十变。疑此目是例言也）<br />
　　紫微王夫人所敕用。<br />
　　右一条长史写。<br />
　　受洞诀施行太丹隐书存三元洞房者。常月月朝太素三元君。以正月九日。二月八日。三月七日。四月六日。五月五日。六月四日。七月三日。八月二日。九月一日。十月十日。十一月十一日。十二月十二日夜。于寝静之室。北向。<br />
　　六再拜讫。稽首跪曰。谨启太上大道高虚玉晨太素紫宫八灵三元君。中央黄老无英白元太帝。五老高真上仙太极皇精三皇君。大洞三景弟子某。谨以吉日之夜。天关九开之间。上闻太上玉皇真君。乞得长生世上。寿无亿年。时乘黄晨〈缘〉［绿］盖龙辕。上诣紫庭。役使万神。侍卫四明。毕。勿令人知也。（此一条掾写）<br />
　　右四朝太素三元君法。以吉日夜半时。<br />
　　太上大道玉晨君。常以正月四日。二月八日。<br />
　　三月十五日。四月八日。五月九日。六月六日。<br />
　　七月七日。八月八日。九月九日。十月五日。十一月三日。十二月十二日。登玉霄琳房。四眄天下有志节远游之心者。子至其日平旦日出时。北向再拜。亦可于静中也。自陈本怀所愿。毕。因咽液三十六过。（长史写）<br />
　　东海青童君。常以丁卯日。登方诸东华台四望。子以此日常可向日再拜。日出行之。可因此以服日精。（又掾写）<br />
　　右紫虚元君所出。（右此三事并上学隐朝之法。其经并不显世。故南真出之。亦是令长史遵用也）<br />
　　右三条有长史掾共书。同在一纸上。<br />
　　常以二月二日。三月三日。八月八日。九月九日。十月十日夜。于寝室存思洞中诀事。而独处不眠者吉也。其夕卫经玉童玉女。将太极典禁真人。来于空中而察子也。是其夜常烧香精苦。有如所待者也。坐卧存思。或读书念真。在意为之。唯不可以其夕施他事。非求道之方耳。若兼慎于其日益善。匪唯守夜矣。受洞诀之始。常当修此。好以为意也。<br />

                    <br>
                        　　数遇恶梦者。一曰魄妖。二曰心试。三曰尸贼。<br />
　　厌消之方也。若梦觉。以左手蹑人中二七过。<br />
　　琢齿二七遍。微祝曰。大洞真玄。张鍊三魂。第一魂速守七魄。第二魂速守泥丸。第三魂受心节度。速启太上三元君。向遇不祥之梦。是七魄游尸。来协万邪之源。急召桃康护命。上告帝君。五老九真。皆守体门。黄阁神师。紫户将军。把钺摇铃。消灭恶津。反凶成吉。生死无缘。毕。若又卧必获吉应。而造为恶梦之气。则受闭于三关之下也。三年之后。唯神感旨应。<br />
　　乃有梦也。梦皆如见将来之明审也。略无复恶占不祥之想矣。（长史作恶字皆酉下心。其义与西下心亦同。但谓西方金之心刚恶也）<br />
　　若夜遇善梦吉应。好梦而心中自以为佳。则吉感也。卧觉。当摩目二七。叩齿二七遍。而微咒曰。太上高精。三帝丹灵。绛宫明彻。吉感告情。三元柔魄。天皇授经。所向谐合。飞仙上清。<br />
　　常与玉真。俱会紫庭。毕。此太洞秘诀。以传于始渉津流者矣。（右此三事亦是洞房太丹家事。真经亦未显世。今世中经乃粗有其事。皆増损不同）<br />
　　右三条有长史写。<br />
　　（此符｛莫手｝长史画）<br />
　　（此符｛莫手｝掾画。）<br />
　　已上符本朱画。<br />
　　明堂内经开心辟〔妄〕符。王君撰用。开日旦。向王朱书。再拜服之。祝曰。<br />
　　五神开心。彻听绝音。三魂摄精。尽守丹心。使我勿〔妄〕。五藏远寻。拜毕祝。祝毕乃服。服毕。咽液五过。叩齿五通。勿令人见。（两妄字谓皆应作忘）若不用开日。以月旦月十五日二十七日。一月三服。一年便验秘术也。（右符及此三条。有长史掾写两本。掾朱书）<br />
　　东卿司命曰。先师王君。昔见授太上明堂玄真上经。清斋休粮。存日月在口中。昼存日。夜存月。令大如环。日赤色有紫光九芒。月黄色有白光十芒。存咽服光芒之液。常密行之无数。若不修存之时。令日月还住面明堂中。日居左。月居右。令二景与目童合相通也。此道以摄运生精。理和魂神。六丁奉侍。天兵卫护。此上真道也。太上玄真经。先盟而后行。行之然后可闻玉佩金｛玉当｝之道耳。季伟昔长斋三年。始诚竭单思。乃能得之。于是神光映身。<br />
　　然后受书耳。此玄真之道。要而不烦。吾常宝秘。藏之囊肘。故以相示有慎密者也。明堂玄真自有经。经亦少耳。大都口诀。正如此而行之。伟昔亦不得经。但按此而行。始乃得经耳。<br />
　　尔欲得。可就伟取。玉佩隐书非伟所见耳。<br />
　　夜行及冥卧。心中恐者。存日月还入明堂中。<br />
　　须臾百邪自灭。山居恒尔。此为佳。（右此是说玄真经存之法。其大经在茅传中）<br />
　　右三条杨书。<br />
　　太虚真人南岳赤君内法曰。以月五日夜半时。存日象在心中。日从口入也。使照一心之内。与日共光相合会。毕。当觉心暖。霞晖映验。<br />
　　良久乃祝曰。<br />
　　大明育精。内鍊丹心。光晖合映。神真来寻。毕。<br />
　　咽液九过。到十五日。二十五日。二十九日。复作如上。使人开明聪察。百关鲜彻。面有玉光。<br />
　　体有金泽。行之十五年。太一遣宝车来迎。上登太霄。行之务欲数。不必此数日作也。<br />
　　右一条出太上消魔经中。（此经亦未出世。右一条长史写）<br />
　　东华真人服日月之象上法。<br />
　　男服日象。女服月象。日一不废。使人聪明朗彻。五藏生华。魂魄制鍊。六府安和。长生不死之道。〔｛｝〕〔｛｝〕。（此两字是｛莫手｝真本朱书）<br />
　　右书日月象法。亦可圆书日也。（右一条杨书）<br />
　　右此二法不审是何真所受。<br />
　　汉孝明皇帝梦见神人。身长丈六。项生圆光。<br />
　　飞在殿前。欣然悦之。遍问朝廷。通人傅毅对曰。臣闻天竺国有得道者。号曰佛。傅闻能飞行。身有白光。殆其神乎。帝乃悟。即遣使者张骞。羽林郎秦景。博士王遵等十四人之大月氏国。采写佛经四十二章。秘兰台石室第十四。实时起洛阳城西门外道北立佛寺。又于南宫清凉台作佛形像及鬼子母图。帝感非常。先造寿陵。亦于殿上作佛象。是时国丰民安。远夷慕化。愿为臣妾。佛像来中国。始自明帝时耳。（此说粗与外书同。而长安中似久已有佛。裴君即是其事。且佛法乃与天竺｛网厂炎刀ケイ宾のケイ｝宾。而月氏无有。与此为异。今既欲说小方诸奉佛。故先宜叙此也。按张骞非前汉者。<br />
　　或姓名同耳。傅毅字仲武。见汉书。秦景王遵等不显。此寺名白马寺。明帝乃葬显节陵。此云寿陵者。汉诸帝在位时。皆预造寿陵。犹今世人作寿冢。非陵名也。外书记亦云。遣侍中张堪。或云郎中张｛心音｝。并往天竺。写致经象。并沙门来至。又恐今此说未必是真受。犹可杨君疏旧语耳。但真经诰中。自亟有论及佛事也）方诸正四方。故谓之方诸。一面长一千三百里。四面合五千二百里。上高九千丈。有长明太山。夜月高丘。各周回四百里。小小山川如此间耳。但草木多茂蔚。而华实多｛艹倩｝粲。饶不死草。甘泉水所在有之。饮食者不死。青君宫在东华山上。方二百里中。尽天仙上真宫室也。金玉琼瑶。杂为栋宇。又有玄寒山。山上别为外宫。宫室周二百里中。方诸东西面又各有小方诸。去大方诸三千里。小方诸亦方面各三百里。周回一千二百里。亦各别有青君宫室。又特多中仙人及灵鸟灵兽辈。大方诸对会稽之东南。小看去会稽岸七万里。东北看则有汤谷建木乡。<br />
　　又去方诸〈六〉［十］万里。（方诸是乙地。汤谷是甲地。则自寅至辰十万里。方五隅七言之。邪角十四万里。故去会稽七万里也）大方诸之西。小方诸上。多有奉佛道者。有浮图。以金玉镂之。或有高百丈者数十〔曾〕（谓应作层字）楼也。其上人尽孝顺而不死。是食不死草所致也。皆服五星精。<br />
　　读夏归藏经。用之以飞行。（按夏曰连山。殷曰归藏。与此不同。依如三弟子。虽奉佛道。不作比丘形服。世人谓在真菩萨家耳）大方诸之东。<br />
　　小方诸上。多奇灵宝物。有白玉酒金浆。青君畜积天宝之器物。尽在于此。亦多有仙人。<br />
　　食不死草。饮此酒浆。身作金玉色泽。常多吹九灵箫。以自娱乐。能吹箫者闻四十里。箫有三十孔。竹长二三尺。九箫同唱。百兽抃｛人舞｝。凤凰数十来至和箫声。<br />
　　大方诸宫。青君常治处也。其上人皆天真高仙。太极公卿诸司命所在也。有服日月芒法。<br />
　　虽已得道为真。犹故服之。（霍山赤城亦为司命之府。唯太元真人南岳夫人在焉。李仲甫在西方。韩众在南方。余三十一司命皆在东华。青童为太司命。<br />
　　总统故也。杨君亦云。东轸执事。不知当在第几〈住〉［位］耳）直存心中有象。太如钱。在心中赤色。又存日有九芒。从心中上出喉至齿间。而〔芒〕（此字｛人巉｝。非真）徊还胃中。如此良久。临目〔存〕（此字｛人巉｝。非真）见心胃中分明。乃吐气。嗽液三十九过止。一日三为之。行之一年。疾病除。五年身有光彩。十八年必得道。行日中无影。辟百鬼千恶灾气。恒存日在心。月在泥丸中。夜服月华。如服日法。存月十芒白色。从脑中下入喉。芒亦不出齿间而回入胃。<br />
　　右此方诸真人法。出大智慧经上中篇。常能用之。保见太平。（此即应是消魔智慧七篇之限也）<br />
　　右南极夫人所告。<br />
　　行此日在心月在泥丸之道。谓省易可得旨。<br />
　　行无中废绝者也。除身三尸百疾千恶。鍊魂制魄之道也。日月常照形中。则鬼无藏形。青君今故行之。吾则其人也。今以告子。子脱可密示有心者耳。行此道。亦不妨行宝书所服日月法也。兼行益善善也。仙人一日一夕行千事。初不觉劳。明懃道之至。生不可失矣。（宝书日月。即谓紫文所用者）<br />
　　右西城王君告。（此并告杨君。令以示诸许也）<br />
　　为道当如射箭。箭直往不顾。乃能得造堋的。<br />
　　操志入山。唯往勿疑。乃获至真。<br />
　　玄清告。（按南极西城玄清二高真。未当有余降受。唯戒及诗各一条耳。不审此当是何时所喻）<br />
　　右八条并杨书。<br />
　　行此四道。按玉玄上法。一年便惊视听。自可懃之。举之无疑。（中君此事失前纸。不知是何法也）<br />
　　太极真人云。读道德经五千文万遍。则云驾来迎。万遍毕未去者。一月二读之耳。须云驾至而去。<br />
　　右二条某书。<br />
　　山世远受孟先生法。暮卧。先读黄庭内景经一过乃眠。使人魂魄自制鍊。恒行此二十一年亦仙矣。是为合万过。夕得三四过乃佳。北岳蒋夫人云。读此经亦使人无病。是不死之道也。（此〈一〉［二］十一年夕一过。不得万遍。一恐应为七。或为八字。不尔。夕则二三过耳）<br />
　　存五星。当谨按八素。以王星为始。存以生气时。若不王星先出者。故宜不先存王也。至于视星。入室任意耳。唯以懃感为上耳。亦不必须都见星。然后速通也。视之亦审耳。清灵君告。存思要法。当觉目睹五星于方面。并乘芒而下行我。然后依王星下而存王星。但呑咽一芒。毕又当镇星下。又存镇星。良久。总五星各一芒。使俱入口而咽之。如镇星星过数也。<br />
　　（此一事异法。经中无此说）<br />
　　若顿存五星。自当依常法。不心存对星下也。<br />
　　（依此言则后是单修法也）<br />
　　六月一日夜。青灵真人言。（右四条杨书。青当为清也）<br />
　　日中五帝字曰。日魂珠景昭韬绿映回霞赤童玄炎飙象。凡十六字。此是金阙圣君采服飞根之道。昔受之于太微天帝君。一名赤丹金精石景水母玉胞之经。<br />
　　右英云。珠圆会晖韬绿凝。日霞焕明。赤童秉灵。玄炎散光。飙象郁清。此日之势也。神之威也。（此说按紫文曰。日魂事。义旨不正可领）<br />
　　右二条书。<br />
　　扶晨始晖生。紫云映玄阿。焕洞圆光蔚。晃朗濯耀罗。眇眇灵景元。森洒空清华。九天馆玉宾。金房烟霄歌。<br />
　　右大洞真经中篇。今钞数行。（今洞经亦有此四句）<br />
　　外国呼日为濯耀罗。方诸真人呼日为圆罗曜。梦见此濯耀罗者日之应也。紫云中人者胎宫神也。玄真之道矣。日德｛广阴｝泽。长生之象。<br />
　　紫云罔晨。魂魄安也。身康神宁。从此始矣。<br />
　　辞四通已呈。意气安和。（此杨君自与长史书语耳）<br />
　　右英疏大洞真经言。以释梦濯耀罗之义也。如别。（此亦自语也。长史梦事不显）<br />
　　右四条杨书。<br />
　　真诰卷之九。<br />
　　真诰卷之十。<br />
　　协昌期第二。<br />
　　微诚因理感。积精洞幽真。斐斐乘云彩。灵像凭紫烟。眇眇濯圆罗。佛佛驾飞轮。玄翰启曚昧。顾景恩自新。（长史既开启告。赋诗一篇。本注之。此即酬释梦之旨也。长史自书。凡真书及古书。作仿髴字皆作彷佛字。此则是仿髴也。此字已下至也字并朱书）<br />
　　范幼冲辽西人也。受胎化易形。今来在此。恒服三气。三气之法。存青白气赤气各如｛丝延｝。<br />
　　从东方日下来。直入口中。｛手邑｝之九十过。自饱便止。为之十年。身中自有三色气。遂得神仙。<br />
　　此高元君太素内景法。旦旦为之。临目施行。<br />
　　视日益佳。其法鲜而其事甚验。许侯可为之矣。（范即是华阳中监也。事在第四卷）<br />
　　右一条杨书。<br />
　　东海东华玉妃〈渟〉［淳］文期。授含真台女真张微子服雾之法。常以平旦。于寝静之中。坐卧任己。先闭目内视。彷佛使如见五藏。毕因口呼出气二十四过。临目为之。使目见五色之气。<br />
　　相缠绕在面上教导郁然。因入口内此五色气五十过。毕咽液六十过。毕乃微咒曰。太霞发晖。<br />
　　灵雾四迁。结气｛玉宛｝屈。五色洞天。神烟含启。金石华真。蔼郁紫空。鍊形保全。出景藏幽。五灵化分。合明扇虚。时乘六云。和摄我身。上升九天。毕又叩齿七通。咽液七过。乃开目事讫。此道神妙。又神州玄都多有得此术者。久行之。<br />
　　常乘云雾而游也。<br />
　　右一条杨书。又掾写。<br />
　　守玄白之道。常旦旦坐卧任意。存泥丸中有黑气。存心中有白气。存脐中有黄气。三气俱生。如云气覆身。因变成火。火又绕身。身通洞彻。内外如一。旦行。至向中乃止。于是服气一百二十。都毕。道正如此。使人长生不死。辟却万害。尤禁六畜肉五辛之味。当别寝处静思。<br />
　　尤忌房室。房室即死。<br />
　　初存出气如小豆。渐大冲天。三缠烟绕身。<br />
　　共同成一混。忽生火。在三烟之内。又合景以炼一身。一身之里。五藏照彻。此亦要道也。<br />
　　右二条有掾写。并右三事在论华阳第四卷中。今又重钞。可修事出此耳。其本文犹在彼卷。<br />
　　太极真人敕｛台北帝〔使〕〔告〕〔三〕（此三字被后人。不可复识）官制神灭鬼灵符。盛以重紫之囊。〔系之头上〕。〔入秽淹｛肉免｝也〕。（此九字又被青。〈刀〉［乃］不可都识。而非今所书字）卫符有三天直使者二人。凶鬼万邪。有干佩符者即死。（此下复有十字。亦被。不可复识）男女各佩一。已别题之。<br />
　　小君今书此符。相与佩之。在玉马经上。一名北帝书。（七元符中有一符无题。相传言是此符。而玉马经世未尝见。不敢为定）<br />
　　一雄黄。二雌黄。三铅黄。<br />
　　右三黄华。先投朱砂一。熟研之于器中。次投雄黄熟研之。次投雌黄熟研之。次投铅黄合研之。良久成也。（以胶清合研之）言一者以意为之一分之品量多少也。（此是谕作三黄色以画符法。真符多用此）<br />
　　右三条杨书。<br />
　　合药当令精。不精者不自咎。反责方之不验。<br />
　　若是人可谓咎乎。可使钞方合耳。<br />

                    </div></div><hr><script charset='utf-8' src='../../js/footer.js'></script></body></html>