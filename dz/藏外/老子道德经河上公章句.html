<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法老子道德经河上公章句' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>老子道德经河上公章句</center></div><div class='fo'><center>经文出处:来自殆知阁</center><br/><br>
                        老子道德经河上公章句<br />
<br />
体道第一（篇章名）<br />
道可道，（道德经原句）<br />
谓经术政教之道也。<br />
非常道。<br />
非自然生长之道也。常道当以无为养神，无事安民，含光藏晖，灭迹匿端，不可称道。<br />
名可名，<br />
谓富贵尊荣，高世之名也。<br />
非常名。<br />
非自然常在之名也。<br />
常名当如婴儿之未言，鸡子之未分，明珠在蚌中，美玉处石间，内虽昭昭，外如愚顽。<br />
无名，天地之始。<br />
无名者谓道，道无形，故不可名也。<br />
始者道本也，吐气布化，出于虚无，为天地本始也。<br />
有名，万物之母。<br />
有名谓天地。<br />
天地有形位、有阴阳、有柔刚，是其有名也。<br />
万物母者，天地含气生万物，长大成熟，如母之养子也。<br />
故常无欲，以观其妙；<br />
妙，要也。<br />
人常能无欲，则可以观道之要，要谓一也。<br />
一出布名道，赞叙明是非。<br />
常有欲，以观其徼。<br />
徼，归也。<br />
常有欲之人，可以观世俗之所归趣也。<br />
此两者，同出而异名，<br />
两者，谓有欲无欲也。<br />
同出者，同出人心也。而异名者，所名各异也。<br />
名无欲者长存，名有欲者亡身也。<br />
同谓之玄，<br />
玄，天也。<br />
言有欲之人与无欲之人，同受气于天也。<br />
玄之又玄，<br />
天中复有天也。<br />
禀气有厚薄，得中和滋液，则生贤圣，得错乱污辱，则生贪淫也。<br />
众妙之门。<br />
能之天中复有天，禀气有厚薄，除情去欲守中和，是谓知道要之门户也。<br />
<br />
养身第二<br />
天下皆知美之为美，<br />
自扬己美，使彰显也。<br />
斯恶已；<br />
有危亡也。<br />
皆知善之为善，<br />
有功名也。<br />
斯不善已。<br />
人所争也。<br />
故有无相生，<br />
见有而为无也。<br />
难易相成，<br />
见难而为易也。<br />
长短相较，<br />
见短而为长也。<br />
高下相倾，<br />
见高而为下也。<br />
音声相和，<br />
上唱下必和也。<br />
前后相随。<br />
上行下必随也。<br />
是以圣人处无为之事，<br />
以道治也。<br />
行不言之教，<br />
以身师导之也。<br />
万物作焉<br />
各自动也。<br />
而不辞，<br />
不辞谢而逆止。<br />
生而不有，<br />
元气生万物而不有<br />
为而不恃，<br />
道所施为，不恃望其报也。<br />
功成而弗居。<br />
功成事就，退避不居其位。<br />
夫唯弗居，<br />
夫惟功成不居其位。<br />
是以不去。<br />
福德常在，不去其身也。此言不行不可随，不言不可知疾。<br />
上六句有高下长短，君开一源，下生百端，百端之变，无不动乱。<br />
<br />
安民第三<br />
不尚贤，<br />
贤谓世俗之贤，辩口明文，离道行权，去质为文也。<br />
不尚者，不贵之以禄，不贵之以官。<br />
使民不争。<br />
不争功名，返自然也。<br />
不贵难得之货，<br />
言人君不御好珍宝，黄金弃于山，珠玉捐于渊也。<br />
使民不为盗。<br />
上化清静，下无贪人。<br />
不见可欲，<br />
放郑声，远美人。<br />
使心不乱。<br />
不邪淫，不惑乱也。<br />
是以圣人之治，<br />
说圣人治国与治身同也。<br />
虚其心，<br />
除嗜欲，去乱烦。<br />
实其腹，<br />
怀道抱一守，五神也。<br />
弱其志，<br />
和柔谦让，不处权也。<br />
强其骨。<br />
爱精重施，髓满骨坚。<br />
常使民无知无欲。<br />
返朴守淳。<br />
使夫智者不敢为也。<br />
思虑深，不轻言。<br />
为无为，<br />
不造作，动因循。<br />
则无不治。<br />
德化厚，百姓安。<br />
<br />
无源第四<br />
道冲而用之<br />
冲，中也。<br />
道匿名藏誉，其用在中。<br />
或不盈，<br />
或，常也。<br />
道常谦虚不盈满。<br />
渊乎似万物之宗。<br />
道渊深不可知，似为万物知宗祖。<br />
挫其锐，<br />
锐，进也。<br />
人欲锐精进取功名，当挫止之，法道不自见也。<br />
解其纷，<br />
纷，结恨也。<br />
当念道无为以解释。<br />
和其光，<br />
言虽有独见之明，当知暗昧，不当以擢乱人也。<br />
同其尘。<br />
当与众庶同垢尘，不当自别殊。<br />
湛兮似若存。<br />
言当湛然安静，故能长存不亡。<br />
吾不知谁之子，<br />
老子言：我不知，道所从生。<br />
象帝之先。<br />
道自在天帝之前，此言道乃先天地之生也。<br />
至今在者，以能安静湛然，不劳烦欲使人修身法道。<br />
<br />
虚用第五<br />
天地不仁，<br />
天施地化，不以仁恩，任自然也。<br />
以万物为刍狗。<br />
天地生万物，人最为贵，天地视之如刍草狗畜，不贵望其报也。<br />
圣人不仁，<br />
圣人爱养万民，不以仁恩，法天地行自然。<br />
以百姓为刍狗。<br />
圣人视百姓如刍草狗畜，不贵望其礼意。<br />
天地之间，<br />
天地之间空虚，和气流行，故万物自生。<br />
人能除情欲，节滋味，清五脏，则神明居之也。<br />
其犹橐钥乎。<br />
橐钥中空虚，人能有声气。<br />
虚而不屈，动而愈出。<br />
言空虚无有屈竭时，动摇之，益出声气也。<br />
多言数穷，<br />
多事害神，多言害身，口开舌举，必有祸患。<br />
不如守中。<br />
不如守德于中，育养精神，爱气希言。<br />
<br />
成象第六<br />
谷神不死，<br />
谷，养也。<br />
人能养神则不死也。<br />
神，谓五脏之神也。<br />
肝藏魂，肺藏魄，心藏神，肾藏精，脾藏志，五藏尽伤，则五神去矣。<br />
是谓玄牝。<br />
言不死之有，在于玄牝。<br />
玄，天也，于人为鼻。牝，地也，于人为口。<br />
天食人以五气，从鼻入藏于心。五气轻微，为精、神、聪、明、音声五性。其鬼曰魂，魂者雄也，主出入于人鼻，与天通，故鼻为玄也。<br />
地食人以五味，从口入藏于胃。五味浊辱，为形、骸、骨、肉、血、脉六情。其鬼曰魄，魄者雌也，主出入于人口，与地通，故口为牝也。<br />
玄牝之门，是谓天地根。<br />
根，元也。<br />
言鼻口之门，是乃通天地之元气所从往来也。<br />
绵绵若存，<br />
鼻口呼噏喘息，当绵绵微妙，若可存，复若无有。<br />
用之不勤。<br />
用气当宽舒，不当急疾懃劳也。<br />
<br />
韬光第七<br />
天长地久，<br />
说天地长生久寿，以喻教人也。　<br />
天地所以能长且久者，以其不自生，<br />
天地所以独长且久者，以其安静，施不求报，不如人居处，汲汲求自饶之利，夺人以自与也。<br />
故能长生。<br />
以其不求生，故能长生不终也。<br />
是以圣人后其身，<br />
先人而后己也。<br />
而身先，<br />
天下敬之，先以为长。<br />
外其身，<br />
薄己而厚人也。<br />
而身存。<br />
百姓爱之如父母，神明佑之若赤子，故身常存。<br />
非以其无私邪。<br />
圣人为人所爱，神明所佑，非以其公正无私所致乎。<br />
故能成其私。<br />
人以为私者，欲以厚己也。圣人无私而己自厚，故能成其私也。<br />
<br />
易性第八<br />
上善若水。<br />
上善之人，如水之性。<br />
水善利万物而不争，<br />
水在天为雾露，在地为源泉也。<br />
处众人之所恶，<br />
众人恶卑湿垢浊，水独静流居之也。<br />
故几于道。<br />
水性几于道同。<br />
居善地，<br />
水性善喜于地，草木之上即流而下，有似于牝动而下人也。<br />
心善渊，<br />
水深空虚，渊深清明。<br />
与善仁，<br />
万物得水以生。<br />
与，虚不与盈也。<br />
言善信，<br />
水内影照形，不失其情也。<br />
正善治，<br />
无有不洗，清且平也。<br />
事善能，<br />
能方能圆，曲直随形。<br />
动善时。<br />
夏散冬凝，应期而动，不失天时。<br />
夫唯不争，<br />
壅之则止，决之则流，听从人也。<br />
故无尤。<br />
水性如是，故天下无有怨尤水者也。<br />
<br />
运夷第九<br />
持而盈之，不如其已。<br />
盈，满也。已，止也。<br />
持满必倾，不如止也。<br />
揣而棁之，不可长保。<br />
揣，治也。<br />
先揣之，后必弃捐。<br />
金玉满堂，莫之能守。<br />
嗜欲伤神，财多累身。<br />
富贵而骄，自遗其咎。<br />
夫富当赈贫，贵当怜贱，而反骄恣，必被祸患也。<br />
功成、名遂、身退，天之道。<br />
言人所为，功成事立，名迹称遂，不退身避位，则遇于害，此乃天之常道也。譬如日中则移，月满则亏，物盛则衰，乐极则哀。<br />
<br />
能为第十<br />
载营魄，<br />
营魄，魂魄也。<br />
人载魂魄之上得以生，当爱养之。喜怒亡魂，卒惊伤魄。魂在肝，魄在肺。美酒甘肴，腐人肝肺。故魂静志道不乱，魄安得寿延年也。<br />
抱一，能无离乎，<br />
言人能抱一，使不离于身，则长存。<br />
一者，道始所生，太和之精气也。<br />
故曰：一布名于天下，天得一以清，地得一以宁，侯王得一以为正平，入为心，出为行，布施为德，总名为一。一之为言，志一无二也。<br />
专气致柔，<br />
专守精气使不乱，则形体能应之而柔顺。<br />
能婴儿。<br />
能如婴儿内无思虑，外无政事，则精神不去也。<br />
涤除玄览，<br />
当洗其心，使洁净也。<br />
心居玄冥之处，览知万事，故谓之玄览也。<br />
能无疵。<br />
不淫邪也，净能无疵病乎。<br />
爱民治国，<br />
治身者，爱气则身全；治国者，爱民则国安。<br />
能无为。<br />
治身者呼吸精气，无令耳闻﹔治国者，布施惠德，无令下知也。<br />
天门开阖，<br />
天门谓北极紫微宫。开阖谓终始五际也。<br />
治身：天门，谓鼻孔开，谓喘息阖，谓呼吸也。<br />
能为雌。<br />
治身当如雌牝，安静柔弱，治国应变，合而不唱也。<br />
明白四达，<br />
言达明白，如日月四通，满于天下八极之外。<br />
故曰：视之不见，听之不闻，彰布之于十方，焕焕煌煌也。<br />
能无知。<br />
无有能知道满于天下者。<br />
生之、畜之。<br />
道生万物而畜养之。<br />
生而不有，<br />
道生万物，无所取有。<br />
为而不恃，<br />
道所施为，不恃望其报也。<br />
长而不宰，<br />
道长养万物，不宰割以为器用。<br />
是谓玄德。<br />
言道行德，玄冥不可得见，欲使人如道也。<br />
<br />
无用第十一<br />
三十辐共一毂，<br />
古者车三十辐，法月数也。<br />
共一毂者，毂中有孔，故众辐共凑之。<br />
治身者当除情去欲，使五藏空虚，神乃归之。<br />
治国者寡能，总众弱共使强也。<br />
当其无，有车之用。<br />
无，谓空虚。<br />
毂中空虚，轮得转行，舆中空虚，人得载其上也。<br />
埏埴以为器，<br />
埏，和也。埴，土也。<br />
和土以为饮食之器。<br />
当其无，有器之用。<br />
器中空虚，故得有所盛受。<br />
凿户牖以为室，<br />
谓作屋室。<br />
当其无有室之用。<br />
言户牖空虚，人得以出入观视；室中空虚，人得以居处，是其用。<br />
故有之以为利，<br />
利，物也，利于形用。<br />
器中有物，室中有人，恐其屋破坏，腹中有神，畏其形亡也。<br />
无之以为用。<br />
言虚空者乃可用盛受万物，故曰虚无能制有形。道者空也。<br />
<br />
检欲第十二<br />
五色令人目盲；<br />
贪淫好色，则伤精失明也。<br />
五音令人耳聋；<br />
好听五音，则和气去心，不能听无声之声。<br />
五味令人口爽；<br />
爽，亡也。<br />
人嗜于五味于口，则口亡，言失于道也。<br />
驰骋畋猎，令人心发狂，<br />
人精神好安静，驰骋呼吸，精神散亡，故发狂也。<br />
难得之货，令人行妨。<br />
妨，伤也。<br />
难得之货，谓金银珠玉，心贪意欲，不知餍足，则行伤身辱也。<br />
是以圣人为腹，<br />
守五性，去六情，节志气，养神明。<br />
不为目，<br />
目不妄视，妄视泄精于外。<br />
故去彼取此。<br />
去彼目之妄视，取此腹之养性。<br />
<br />
厌耻第十三<br />
宠辱若惊，<br />
身宠亦惊，身辱亦惊。<br />
贵大患若身。<br />
贵，畏也。若，至也。<br />
谓大患至身，故皆惊。<br />
何谓宠辱。<br />
问何谓宠，何谓辱。宠者尊荣，辱者耻辱。<br />
及身还自问者，以晓人也。<br />
辱为下，（一作「宠为上，辱为下」），<br />
辱为下贱。<br />
得之若惊，<br />
得宠荣惊者，处高位如临深危也。贵不敢骄，富不敢奢。<br />
失之若惊，<br />
失者，失宠处辱也。惊者，恐祸重来也。<br />
是谓宠辱若惊。<br />
解上得之若惊，失之若惊。<br />
何谓贵大患若身。<br />
复还自问：何故畏大患至身。<br />
吾所以有大患者，为吾有身。<br />
吾所以有大患者，为吾有身。有身忧者，勤劳念其饥寒，触情从欲，则遇祸患也。<br />
及吾无身，吾何有患。<br />
使吾无有身体，得道自然，轻举升云，出入无间，与道通神，当有何患。<br />
故贵以身为天下者，则可寄天下，<br />
言人君贵其身而贱人，欲为天下主者，则可寄立，不可以久也。<br />
爱以身为天下，若可托天下。<br />
言人君能爱其身，非为己也，乃欲为万民之父母。以此得为天下主者，乃可以托其身于万民之上，长无咎也。<br />
<br />
赞玄第十四<br />
视之不见名曰夷，<br />
无色曰夷。<br />
言一无采色，不可得视而见之。<br />
听之不见名曰希，<br />
无声曰希。<br />
言一无音声，不可得听而闻之。<br />
搏之不得名曰微。<br />
无形曰微。<br />
言一无形体，不可抟持而得之。<br />
此三者不可致诘，<br />
三者，谓夷、希、微也。<br />
不可致诘者，夫无色、无声、无形，口不能言，书不能传，当受之以静，求之以神，不可问诘而得之也。<br />
故混而为一。<br />
混，合也。<br />
故合于三名之为一。<br />
其上不皦，<br />
言一在天上，不皦。<br />
皦，光明。<br />
其下不昧。<br />
言一在天下，不昧。<br />
昧，有所暗冥。<br />
绳绳不可名，<br />
绳绳者，动行无穷级也。<br />
不可名者，非一色也，不可以青黄白黑别，非一声也，不可以宫商角征羽听，非一形也，不可以长短大小度之也。<br />
复归于无物。<br />
物，质也。<br />
复当归之于无质。<br />
是谓无状之状，<br />
言一无形状，而能为万物作形状也。<br />
无物之象，<br />
一无物质，而为万物设形象也。<br />
是谓惚恍。<br />
一忽忽恍恍者，若存若亡，不可见之也。<br />
迎之不见其首，<br />
一无端末，不可预待也。除情去欲，一自归之也。<br />
随之不见其后，<br />
言一无影迹，不可得而看。<br />
执古之道，以御今之有，<br />
圣人执守古道，生一以御物，知今当有一也。<br />
能知古始，是谓道纪。<br />
人能知上古本始有一，是谓知道纲纪也。<br />
<br />
显德第十五<br />
古之善为士者，<br />
谓得道之君也。<br />
微妙玄通，<br />
玄，天也。<br />
言其志节玄妙，精与天通也。<br />
深不可识。<br />
道德深远，不可识知，内视若盲，反听若聋，莫知所长。<br />
夫唯不可识，故强为之容。<br />
谓下句也。<br />
与兮若冬涉川；<br />
举事辄加重慎与。<br />
与兮若冬涉川，心难之也。<br />
犹兮若畏四邻；<br />
其进退犹犹如拘制，若人犯法，畏四邻知之也。<br />
俨兮其若容；<br />
如客畏主人，俨然无所造作也。<br />
涣兮若冰之将释，<br />
涣者，解散。释者，消亡。<br />
除情去欲，日以空虚。<br />
敦兮其若朴，<br />
敦者，质厚。朴者，形未分。<br />
内守精神，外无文采也。<br />
旷兮其若谷；<br />
旷者，宽大。谷者，空虚。<br />
不有德功名，无所不包也。<br />
浑兮其若浊。<br />
浑者，守本真，浊者，不照然。<br />
与众合同，不自专也。<br />
孰能浊以静之，徐清。<br />
孰，谁也。<br />
谁能知水之浊止而静之，徐徐自清也。<br />

                    <br>
                        孰能安以久动之，徐生。<br />
谁能安静以久，徐徐以长生也。<br />
保此道者，不欲盈。<br />
保此徐生之道，不欲奢泰盈溢。<br />
夫惟不盈，故能蔽不新成。<br />
夫为不盈满之人，能守蔽不为新成。<br />
蔽者，匿光荣也。新成者，贵功名。<br />
<br />
归根第十六<br />
致虚极，<br />
得道之人，捐情去欲，五内清静，至于虚极。<br />
守静笃，<br />
守清静，行笃厚。<br />
万物并作，<br />
作，生也。<br />
万物并生也。<br />
吾以观复。<br />
言吾以观见万物无不皆归其本也。人当念重其本也。<br />
夫物芸芸，<br />
芸芸者，华叶盛也。<br />
各复归其根，<br />
言万物无不枯落，各复反其根而更生也。<br />
归根曰静，<br />
静谓根也。<br />
根安静柔弱，谦卑处下，故不复死也。<br />
是谓复命。<br />
言安静者是为复还性命，使不死也。<br />
复命曰常。<br />
复命使不死，乃道之所常行也。<br />
知常曰明；<br />
能知道之所常行，则为明。<br />
不知常，妄作凶。<br />
不知道之所常行，妄作巧诈，则失神明，故凶也。<br />
知常容，<br />
能知道之所常行，去情忘欲，无所不包容也。<br />
容乃公，<br />
无所不包容，则公正无私，众邪莫当。<br />
公乃王，<br />
公正无私，可以为天下王。治身正则形一，神明千万，共凑其躬也。<br />
王乃天，<br />
能王，德合神明，乃与天通。<br />
天乃道，<br />
德与天通，则与道合同也。<br />
道乃久。<br />
与道合同，乃能长久。<br />
没身不殆。<br />
能公能王，通天合道，四者纯备，道德弘远，无殃无咎，乃与天地俱没，不危殆也。<br />
<br />
淳风第十七<br />
太上，下知有之。<br />
太上，谓太古无名之君。<br />
下知有之者，下知上有君，而不臣事，质朴也。<br />
其次，亲之誉之。<br />
其德可见，恩惠可称，故亲爱而誉之。<br />
其次畏之。<br />
设刑法以治之。<br />
其次侮之。<br />
禁多令烦，不可归诚，故欺侮之。<br />
信不足焉，﹝有不信焉﹞。<br />
君信不足于下，下则应之以不信，而欺其君也。<br />
犹兮其贵言。<br />
说太上之君，举事犹，贵重于言，恐离道失自然也。<br />
功成事遂，<br />
谓天下太平也。<br />
百姓皆谓我自然。<br />
百姓不知君上之德淳厚，反以为己自当然也。<br />
<br />
俗薄第十八<br />
大道废，有仁义。<br />
大道之时，家有孝子，户有忠信，仁义不见也。<br />
大道废不用，恶逆生，乃有仁义可传道。<br />
智慧出，有大伪。<br />
智慧之君贱德而贵言，贱质而贵文，下则应之以为大伪奸诈。<br />
六亲不和，有孝慈。<br />
六纪绝，亲戚不合，乃有孝慈相牧养也。<br />
国家昏乱，有忠臣。<br />
政令不明，上下相怨，邪僻争权，乃有忠臣匡正其君也。<br />
此言天下太平不知仁，人尽无欲不知廉，各自洁己不知贞。<br />
大道之世，仁义没，孝慈灭，犹日中盛明，众星失光。<br />
<br />
还淳第十九<br />
绝圣<br />
绝圣制作，反初守元。五帝垂象，仓颉作书，不如三皇结绳无文。<br />
弃智，<br />
弃智慧，反无为。<br />
民利百倍。<br />
农事修，公无私。<br />
<br />
绝仁弃义，<br />
绝仁之见恩惠，弃义之尚华言。<br />
民复孝慈。<br />
德化淳也。<br />
绝巧弃利，<br />
绝巧者，诈伪乱真也。弃利者，塞贪路闭权门也。<br />
盗贼无有。<br />
上化公正，下无邪私。<br />
此三者，<br />
谓上三事所弃绝也。<br />
以为文不足，<br />
以为文不足者，文不足以教民。<br />
故令有所属。<br />
当如下句。<br />
见素抱朴，<br />
见素者，当抱素守真，不尚文饰也。<br />
抱朴者，当抱其质朴，以示下，故可法则。<br />
少私寡欲。<br />
少私者，正无私也。寡欲者，当知足也。<br />
<br />
异俗第二十<br />
绝学<br />
绝学不真，不合道文。<br />
无忧。<br />
除浮华则无忧患也。<br />
唯之与阿，相去几何。<br />
同为应对而相去几何。疾时贱质而贵文。<br />
善之与恶，相去若何。<br />
善者称誉，恶者谏诤，能相去何如。<br />
疾时恶忠直，用邪佞也。<br />
人之所畏，不可不畏。<br />
人谓道人也。人所畏者，畏不绝学之君也。<br />
不可不畏，近令色，杀仁贤。<br />
荒兮其未央哉！<br />
言世俗人荒乱，欲进学为文，未央止也。<br />
众人熙熙，<br />
熙熙，放淫多情欲也。<br />
如享太牢，<br />
如饥思太牢之具，意无足时也。<br />
如春登台。<br />
春，阴阳交通，万物感动，登台观之，意志淫淫然。<br />
我独怕兮其未兆，<br />
我独怕然安静，未有情欲之形兆也。<br />
如婴儿之未孩。<br />
如小儿未能答偶人时也。<br />
乘乘兮若无所归。<br />
我乘乘如穷鄙，无所归就。<br />
众人皆有余，<br />
众人余财以为奢，余智以为诈。<br />
而我独若遗。<br />
我独如遗弃，似于不足也。<br />
我愚人之心也哉，<br />
不与俗人相随，守一不移，如愚人之心也。<br />
沌沌兮。<br />
无所分别。<br />
俗人昭昭，<br />
明且达也。<br />
我独若昏。<br />
如暗昧也。<br />
俗人察察，<br />
察察，急且疾也。<br />
我独闷闷。<br />
闷闷，无所割截。<br />
忽兮若海，<br />
我独忽忽，如江海之流，莫知其所穷极也。<br />
漂兮若无所止。<br />
我独漂漂，若飞若扬，无所止也，志意在神域也。<br />
众人皆有以，<br />
以，有为也。<br />
而我独顽<br />
我独无为。<br />
似鄙。<br />
鄙，似若不逮也。<br />
我独异于人<br />
我独与人异也。<br />
而贵食母。<br />
食，用也。母，道也。<br />
我独贵用道也。<br />
<br />
虚心第二十一<br />
孔德之容，<br />
孔，大也。<br />
有大德之人，无所不容，能受垢浊，处谦卑也。<br />
唯道是从。<br />
唯，独也。<br />
大德之人，不随世俗所行，独从于道也。<br />
道之为物，唯怳唯忽。<br />
道之于万物，独怳忽往来，于其无所定也。<br />
忽兮怳兮，其中有象；<br />
道唯忽怳无形，之中独有万物法象。<br />
怳兮忽兮，其中有物。<br />
道唯怳忽，其中有一，经营生化，因气立质。<br />
窈兮冥兮，其中有精，<br />
道唯窈冥无形，其中有精实，神明相薄，阴阳交会也。<br />
其精甚真，<br />
言道精气，其妙甚真，非有饰也。<br />
其中有信。<br />
道匿功藏名，其信在中也。<br />
自古及今，其名不去，<br />
自，从也。<br />
自古至今，道常在不去。<br />
以阅众甫，<br />
阅，禀也。甫，始也。<br />
言道禀与，万物始生，从道受气。<br />
吾何以知众甫之然哉。<br />
吾何以知万物从道受气。<br />
以此。<br />
此，今也。<br />
以今万物皆得道精气而生，动作起居，非道不然。<br />
<br />
益谦第二十二<br />
曲则全，<br />
曲己从众，不自专，则全其身也。<br />
枉则直，<br />
枉，屈己而伸人，久久自得直也。<br />
洼则盈，<br />
地洼下，水流之；人谦下，德归之。<br />
敝则新，<br />
自受弊薄，后己先人，天下敬之，久久自新也。<br />
少则得，<br />
自受取少则得多也，天道佑谦，神明托虚。<br />
多则惑。<br />
财多者，惑于所守，学多者，惑于所闻。<br />
是以圣人抱一为天下式。<br />
抱，守也。式，法也。<br />
圣人守一，乃知万事，故能为天下法式也。<br />
不自见故明，<br />
圣人不以其目视千里之外也，乃因天下之目以视，故能明达也。<br />
不自是故彰，<br />
圣人不自以为是而非人，故能彰显于世。<br />
不自伐故有功，<br />
伐，取也。<br />
圣人德化流行，不自取其美，故有功于天下。<br />
不自矜故长。<br />
矜，大也。<br />
圣人不自贵大，故能久不危。<br />
夫惟不争，故天下莫能与之争。<br />
此言天下贤与不肖，无能与不争者争也。<br />
古之所谓曲则全者，岂虚言哉。<br />
传古言，曲从则全身，此言非虚妄也。<br />
诚全而归之。<br />
诚，实也。<br />
能行曲从者，实其肌体，归之于父母，无有伤害也。<br />
<br />
虚无第二十三<br />
希言自然。<br />
希言者，谓爱言也。爱言者，自然之道。<br />
故飘风不终朝，骤雨不终日。<br />
飘风，疾风也。骤雨，暴雨也。<br />
言疾不能长，暴不能久也。<br />
孰为此者？天地。<br />
孰，谁也。谁为此飘风暴雨者乎天地所为。<br />
天地尚不能久，<br />
不能终于朝暮也。<br />
而况于人乎？<br />
天地至神合为飘风暴雨，尚不能使终朝至暮，何况人欲为暴卒乎。<br />
故从事于道者，<br />
从，为也。人为事当如道安静，不当如飘风骤雨也。<br />
道者同于道，<br />
道者，谓好道人也。同于道者，所谓与道同也。<br />
德者同于德，<br />
德者，谓好德之人也。同于德者，所谓与德同也。<br />
失者同于失。<br />
失，谓任己而失人也。同于失者，所谓与失同也。<br />
同于道者，道亦乐得之。<br />
与道同者，道亦乐得之也。<br />
同于德者，德亦乐得之，<br />
与德同者，德亦乐得之也。<br />
同于失者，失亦乐得之。<br />
与失同者，失亦乐失之也。<br />
信不足焉，<br />
君信不足于下，下则应君以不信也。<br />
有不信焉。<br />
此言物类相归，同声相应，同气相求。云从龙，风从虎，水流湿，火就燥，自然之类也。<br />
<br />
苦恩第二十四<br />
企者不立，<br />
企，进也。谓贪权慕名，进取功荣，则不可久立身行道也。<br />
跨者不行，<br />
自以为贵而跨于人，众共蔽之，使不得行。<br />
自见者不明，<br />
人自见其形容以为好，自见其所行以为应道，殊不知其形丑，操行之鄙。<br />
自是者不彰，<br />
自以为是而非人，众共蔽之，使不得彰明。<br />
自伐者无功，<br />
所谓辄自伐取其功美，即失有功于人也。<br />
自矜者不长。<br />
好自矜大者，不可以长久。<br />
其在道也，曰：余食赘行。<br />
赘，贪也。使此自矜伐之人，在治国之道，日赋敛余禄食以为贪行。<br />
物或恶之。<br />
此人在位，动欲伤害，故物无有不畏恶之者。<br />
故有道者不处。<br />
言有道之人不居其国也。<br />
<br />
象元第二十五<br />
有物混成，先天地生。<br />
谓道无形，混沌而成万物，乃在天地之前。<br />
寂兮寥兮，独立而不改，<br />
寂者，无音声。寥者，空无形。独立者，无匹双。不改者，化有常。<br />
周行而不殆，<br />
道通行天地，无所不入，在阳不焦，托荫不腐，无不贯穿，而不危怠也。<br />
可以为天下母。<br />
道育养万物精气，如母之养子。<br />
吾不知其名，字之曰道，<br />
我不见道之形容，不知当何以名之，见万物皆从道所生，故字之曰道。<br />
强为之名曰大。<br />
不知其名，强曰大者，高而无上，罗而无外，无不包容，故曰大也。<br />
大曰逝，<br />
其为大，非若天常在上，非若地常在下，乃复逝去，无常处所也。<br />
逝曰远，<br />
言远者，穷乎无穷，布气天地，无所不通也。<br />
远曰反。<br />
言其远不越绝，乃复反在人身也。<br />
故道大，天大，地大，王（「王」一作「人」，下「王」亦同）亦大。<br />
道大者，包罗天地，无所不容也。天大者，无所不盖也。<br />
地大者，无所不载也。王大者，无所不制也。<br />
域中有四大，<br />
四大，道、天、地、王也。<br />
凡有称有名，则非其极也。言道则有所由，有所由然后谓之为道，然则是道称中之大也，不若无称之大也，无称不可而得为名，曰域也。天地王皆在乎无称之内也，故曰域中有四大者也。<br />
而王居其一焉。<br />
八极之内有四大，王居其一也。<br />
人法地，<br />
人当法地安静和柔也，种之得五谷，掘之得甘泉，劳而不怨也，有功而不置也。<br />
地法天，<br />
天澹泊不动，施而不求报，生长万物，无所收取。<br />
天法道，<br />
道清静不言，阴行精气，万物自成也。<br />
道法自然。<br />
道性自然，无所法也。<br />
<br />
重德第二十六<br />
重为轻根，<br />
人君不重则不尊，治身不重则失神，草木之花叶轻，故零落，根重故长存也。<br />
静为躁君。<br />
人君不静则失威，治身不静则身危，龙静故能变化，虎躁故夭亏也。<br />
是以圣人终日行，不离辎重。<br />
辎，静也。圣人终日行道，不离其静与重也。<br />
虽有荣观，燕处超然。<br />
荣观，谓宫阙。燕处，后妃所居也。超然，远避而不处也。<br />
奈何万乘之主<br />
奈何者，疾时主伤痛之辞。万乘之主谓，王者。<br />
而以身轻天下？<br />
王者至尊，而以其身行轻躁乎。疾时王奢恣轻淫也。<br />
轻则失臣，<br />
王者轻淫则失其臣，治身轻淫则失其精。<br />
躁则失君。<br />
王者行躁疾则失其君位，治身躁疾则失其精神也。<br />
<br />
巧用第二十七<br />
善行无辙迹，<br />
善行道者求之于身，不下堂，不出门，故无辙迹。<br />
善言无瑕谪，<br />
善言谓择言而出之，则无瑕疵谪过于天下。<br />
善数不用筹策，<br />
善以道计事者，则守一不移，所计不多，则不用筹策而可知也。<br />
善闭无关楗而不可开，<br />
善以道闭情欲、守精神者，不如门户有关楗可得开。<br />
善结无绳约而不可解。<br />
善以道结事者，乃可结其心，不如绳索可得解也。<br />
是以圣人常善救人，<br />
圣人所以常教人忠孝者，欲以救人性命。<br />
故无弃人；<br />
使贵贱各得其所也。<br />
常善救物，<br />
圣人所以常教民顺四时者，欲以救万物之残伤。<br />
故无弃物。<br />
圣人不贱名而贵玉视之如一。<br />
是谓袭明。<br />
圣人善救人物，是谓袭明大道。<br />
故善人者，不善人之师；<br />
人之行善者，圣人即以为人师。<br />
不善人者，善人之资。<br />
资，用也。人行不善者，圣人犹教导使为善，得以给用也。<br />
不贵其师，<br />
独无辅也。<br />
不爱其资<br />
无所使也。<br />
虽智大迷，<br />
虽自以为智。言此人乃大迷惑。<br />
是谓要妙。<br />
能通此意，是谓知微妙要道也。<br />
<br />
反朴第二十八<br />
知其雄，守其雌，为天下溪。<br />
雄以喻尊，雌以喻卑。人虽自知其尊显，当复守之以卑微，去雄之强梁，就雌之柔和，如是则天下归之，如水流入深溪也。<br />
为天下溪，常德不离，<br />
人能谦下如深溪，则德常在，不复离于己。<br />
复归于婴儿。<br />
当复归志于婴儿，蠢然而无所知也。<br />
知其白守其黑，为天下式。<br />
白以喻昭昭，黑以喻默默。人虽自知昭昭，明白当复守之以默默，如暗昧无所见，如是则可为天下法式，则德常在。<br />
为天下式，常德不忒，<br />
人能为天下法式，则德常在于己，不复差忒。<br />
复归于无极。<br />
德不差忒，则常生久寿，归身于无穷极也。<br />
知其荣，守其辱，为天下谷。<br />
荣以喻尊贵，辱以喻污浊。人能知己之有荣贵，当复守之以污浊，如是则天下归之，如水流入深谷也。<br />
为天下谷，常德乃足，<br />
足，止也。人能为天下谷，则德乃常止于己。<br />
复归于朴。<br />
复当归身于质朴，不复为文饰。<br />
朴散则为器，<br />
器，用也。万物之朴散则为器用也。若道散则为神明，流为日月，分为五行也。<br />
圣人用之则为官长。<br />
圣人升用则为百官之元长也。<br />
故大制不割。<br />
圣人用之则以大道制御天下，无所伤割，治身则以大道制御情欲，不害精神也。<br />
<br />
无为第二十九<br />
将欲取天下<br />
欲为天下主也。<br />
而为之，<br />
欲以有为治民。<br />
吾见其不得已。<br />
我见其不得天道人心已明矣，天道恶烦浊，人心恶多欲。<br />

                    <br>
                        天下神器，不可为也（或作「不可执也」）。<br />
器，物也。人乃天下之神物也，神物好安静，不可以有为治。<br />
为者败之，<br />
以有为治之，则败其质性。<br />
执者失之。<br />
强执教之，则失其情实，生于诈伪也。<br />
故物或行或随，<br />
上所行，下必随之也。<br />
或歔或吹，<br />
歔，温也。吹，寒也。有所温必有所寒也。<br />
或强或羸，<br />
有所强大，必有所赢弱也。<br />
或挫或隳。<br />
载，安也。隳，危也。<br />
有所安必有所危，明人君不可以有为治国与治身也。<br />
是以圣人去甚，去奢，去泰。<br />
甚谓贪淫声色。奢谓服饰饮食。泰谓宫室台榭。<br />
去此三者，处中和，行无为，则天下自化。<br />
<br />
俭武第三十<br />
以道佐人主者，<br />
谓人主能以道自辅佐也。<br />
不以兵强天下。<br />
以道自佐之主，不以兵革，顺天任德，敌人自服。<br />
其事好还。<br />
其举事好还自责，不怨于人也。<br />
师之所处，荆棘生焉。<br />
农事废，田不修。<br />
大军之后，必有凶年。<br />
天应之以恶气，即害五谷，尽伤人也。<br />
善有果而已，<br />
善用兵者，当果敢而已，不美之。<br />
不敢以取强。<br />
不以果敢取强大之名也。<br />
果而勿矜<br />
当果敢谦卑，勿自矜大也。<br />
果而勿伐，<br />
当果敢推让，勿自伐取其美也。<br />
果而勿骄，<br />
骄，欺也。果敢勿以骄欺人。<br />
果而不得已，<br />
当过果敢至诚，不当逼迫不得已也。<br />
果而勿强<br />
果敢勿以为强兵、坚甲以欺凌人也。<br />
物壮则老，<br />
草木壮极则枯落，人壮极则衰老也。言强者不可以久。<br />
是谓不道。<br />
枯老者，坐不行道也。<br />
不道早已。<br />
不行道者早死。<br />
<br />
偃武第三十一<br />
夫佳兵者，不祥之器，<br />
佳，饰也。祥，善也。<br />
兵者，惊精神，浊和气，不善人之器也，不当修饰之。<br />
物或恶之，<br />
兵动则有所害，故万物无有不恶之者。<br />
故有道者不处。<br />
有道之人不处其国。<br />
君子居则贵左，<br />
贵柔弱也。<br />
用兵则贵右。<br />
贵刚强也，此言兵道与君子之道反，所贵者异也。<br />
兵者，不祥之器，<br />
兵，革者。不善之器也。<br />
非君子之器，<br />
非君子所贵重之器也。<br />
不得已而用之。<br />
谓遭衰逆乱祸，欲加万民，乃用之以自守。<br />
恬淡为上。<br />
不贪土地，利人财宝。<br />
胜而不美，<br />
虽得胜而不以为利己也。<br />
而美之者，是乐杀人。<br />
美得胜者，是为喜乐杀人者也。<br />
夫乐杀人者，则不可以得志于天下矣。<br />
为人君而乐杀人者，此不可使得志于天下矣，<br />
为人主必专制人命，妄行刑诛。<br />
吉事尚左，<br />
左，生位也。<br />
凶事尚右，<br />
阴道杀人。<br />
偏将军居左，<br />
偏将军卑而居阳者，以其不专杀也。<br />
上将军居右。<br />
上将军尊而居阴者，以其专主杀也。<br />
言以丧礼处之。<br />
上将军居右，丧礼尚右，死人贵阴也。<br />
杀人之众，以哀悲泣之；<br />
伤己德薄，不能以道化人，而害无辜之民。<br />
战胜，以丧礼处之。<br />
古者战胜，将军居丧主礼之位，素服而哭之，明君子贵德而贱兵，不得以而诛不祥，心不乐之，比于丧也，知后世用兵不已故悲痛之。<br />
<br />
圣德第三十二<br />
道常无名，<br />
道能阴能阳，能弛能张，能存能亡，故无常名也。<br />
朴虽小，天下莫能臣也。<br />
道朴虽小，微妙无形，天下不敢有臣使道者也。<br />
侯王若能守之，万物将自宾。<br />
侯王若能守道无为，万物将自宾，服从于德也。<br />
天地相合，以降甘露，<br />
侯王动作能与天相应和，天即降下甘露善瑞也。<br />
民莫之令而自均。<br />
天降甘露善瑞，则万物莫有教令之者，皆自均调若一也。<br />
始制有名，<br />
始，道也。有名，万物也。<br />
道无名能制于有名，无形，能制于有形也。<br />
名亦既有，<br />
既，尽也。有名之物，尽有情欲，叛道离德，故身毁辱也。<br />
夫亦将知之。<br />
人能法道行德，天亦将自知之。<br />
知之，可以不殆。<br />
天知之，则神灵佑助，不复危怠。<br />
譬道之在天下，犹川谷之在江海。<br />
譬言道之在天下，与人相应和，如川谷与江海相流通也。<br />
<br />
辩德第三十三<br />
知人者智，<br />
能知人好恶，是为智。<br />
自知者明。<br />
人能自知贤与不肖，是为反听无声，内视无形，故为明也。<br />
胜人者有力，<br />
能胜人者，不过以威力也。<br />
自胜者强。<br />
人能自胜己情欲，则天下无有能与己争者，故为强也。<br />
知足者富，<br />
人能知足，则长保福禄，故为富也。<br />
强行者有志，<br />
人能强力行善，则为有意于道，道亦有意于人。<br />
不失其所者久，<br />
人能自节养，不失其所受天之精气，则可以长久。<br />
死而不亡者寿。<br />
目不妄视，耳不妄听，口不妄言，则无怨恶于天下，故长寿。<br />
<br />
任成第三十四<br />
大道泛兮，<br />
言道泛泛，若浮若沉，若有若无，视之不见，说之难殊。<br />
其可左右。<br />
道可左可右，无所不宜。<br />
万物恃之而生<br />
恃，待也。万物皆待道而生。<br />
而不辞，<br />
道不辞谢而逆止也。<br />
功成不名有，<br />
有道不名其有功也。<br />
爱养万物而不为主。<br />
道虽爱养万物，不如人主有所收取。<br />
常无欲，可名于小。<br />
道匿德藏名，怕然无为，似若微小也。<br />
万物归焉而不为主，<br />
万物皆归道受气，道非如人主有所禁止也。<br />
可名为大。<br />
万物横来横去，使名自在，故可名于大也。<br />
是以圣人终不为大，<br />
圣人法道匿德藏名，不为满大。<br />
故能成其大。<br />
圣人以身师导，不言而化，万事修治，故能成其大。<br />
<br />
仁德第三十五<br />
执大象，天下往。<br />
执，守也。象，道也。圣人守大道，则天下万民移心归往之也。<br />
治身则天降神明，往来于己也。<br />
往而不害，安﹑平﹑太。<br />
万民归往而不伤害，则国家安宁而致太平矣。<br />
治身不害神明，则身安而大寿也。<br />
乐与饵，过客止，<br />
饵，美也。过客，一也。人能乐美于道，则一留止也。<br />
一者，去盈而处虚，忽忽如过客。<br />
道之出口，淡乎其无味，<br />
道出入于口，淡淡非如五味有酸咸苦甘辛也。<br />
视之不足见，<br />
足，得也。道无形，非若五色有青黄赤白黑可得见也。<br />
听之不足闻，<br />
道非若五音有宫商角征羽可得听闻也。<br />
用之不足既。<br />
既，尽也。谓用道治国，则国安民昌。<br />
治身则寿命延长，无有既尽之时也。<br />
<br />
微明第三十六<br />
将欲歙之，必固张之。<br />
先开张之者，欲极其奢淫。<br />
将欲弱之，必固强之。<br />
先强大之者，欲使遇祸患。<br />
将欲废之，必固兴之。<br />
先兴之者，欲使其骄危。<br />
将欲夺之，必固与之。<br />
先与之者，欲极其贪心。<br />
是谓微明。<br />
此四事，其道微，其效明也。<br />
柔弱胜刚强。<br />
柔弱者久长，刚强者先亡也。<br />
鱼不可脱于渊，<br />
鱼脱于渊，谓去刚得柔，不可复制焉。<br />
国之利器，不可以示人。<br />
利器者，谓权道也。治国权者，不可以示执事之臣也。<br />
治身道者，不可以示非其人也。<br />
<br />
为政第三十七<br />
道常无为而无不为。<br />
道以无为为常也。<br />
侯王若能守之，万物将自化。<br />
言侯王若能守道，万物将自化效于己也。<br />
化而欲作，吾将镇之以无名之朴。<br />
吾，身也。无明之朴，道德也。万物已化效于己也。<br />
复欲作巧伪者，侯王当身镇抚以道德也。<br />
无名之朴，夫亦将无欲。不欲以静，<br />
言侯王镇抚以道德，民亦将不欲，故当以清静导化之也。<br />
天下将自定。<br />
能如是者，天下将自正定也。<br />
<br />
论德第三十八<br />
上德不德，<br />
上德，谓太古无名号之君，德大无上，故言上德也。不德者，言其不以德教民，因循自然，养人性命，其德不见，故言不德也。<br />
是以有德。<br />
言其德合于天地，和气流行，民德以全也。<br />
下德不失德，<br />
下德，谓号谥之君，德不及上德，故言下德也。不失德者，其德可见，其功可称也。<br />
是以无德。<br />
以有名号及其身故。<br />
上德无为<br />
谓法道安静，无所施为也。<br />
而无以为，<br />
言无以名号为也。<br />
下德为之<br />
言为教令，施政事也。<br />
而有以为。<br />
言以为己取名号也<br />
上仁为之<br />
上仁谓行仁之君，其仁无上，故言上仁。为之者，为人恩也。<br />
而无以为，<br />
功成事立，无以执为。<br />
上义为之<br />
为义以断割也。<br />
而有以为。<br />
动作以为己，杀人以成威，贼下以自奉也。<br />
上礼为之<br />
谓上礼之君，其礼无上，故言上礼。为之者，言为礼制度，序威仪也。<br />
而莫之应，<br />
言礼华盛实衰，饰伪烦多，动则离道，不可应也。<br />
则攘臂而扔之。<br />
言礼烦多不可应，上下忿争，故攘臂相仍引。<br />
故失道而后德，<br />
言道衰而德化生也。<br />
失德而后仁，<br />
言德衰而仁爱见也。<br />
失仁而后义，<br />
言仁衰而分义明也。<br />
失义而后礼。<br />
言义衰则失礼聘，行玉帛也。<br />
夫礼者，忠信之薄<br />
言礼废本治末，忠信日以衰薄。<br />
而乱之首。<br />
礼者贱质而贵文，故正直日以少，邪乱日以生。<br />
前识者，道之华<br />
不知而言知为前识，此人失道之时，得道之华。<br />
而愚之始。<br />
言前识之人，愚暗之倡始也。<br />
是以大丈夫处其厚，<br />
大丈夫谓得道之君也。处其厚者，谓处身于敦朴。<br />
不居其薄，<br />
不处身违道，为世烦乱也。<br />
处其实，<br />
处忠信也。<br />
不居其华。<br />
不尚华言也。<br />
故去彼取此。<br />
去彼华薄，取此厚实。<br />
<br />
法本第三十九<br />
昔之得一者：<br />
昔，往也。一，无为，道之子也。<br />
天得一以清，<br />
言天得一故能垂象清明。<br />
地得一以宁，<br />
言地得一故能安静不动摇。<br />
神得一以灵，<br />
言神得一故能变化无形。<br />
谷得一以盈，<br />
言谷得一故能盈满而不绝也<br />
万物得一以生，<br />
言万物皆须道以生成也。<br />
侯王得一以为天下贞。<br />
言侯王得一故能为天下平正<br />
其致之。<br />
致，诫也。谓下六事也。<br />
天无以清将恐裂，<br />
言天当有阴阳弛张，昼夜更用，不可但欲清明无已时，将恐分裂不为天。<br />
地无以宁将恐发，<br />
言地当有高下刚柔，节气五行，不可但欲安静无已时，将恐发泄不为地。<br />
神无以灵将恐歇，<br />
言神当有王相囚死休废，不可但欲灵变无已时，将恐虚歇不为神。<br />
谷无以盈将恐竭，<br />
言谷当有盈缩虚实，不可但欲盈满无已时，将恐枯竭不为谷。<br />
万物无以生将恐灭，<br />
言万物当随时生死，不可但欲长生无已时，将恐灭亡不为物。<br />
侯王无以贵高将恐蹶。<br />
言侯王当屈己以下人，汲汲求贤，不可但欲贵高于人无已时，将恐颠蹶失其位。<br />
故贵以贱为本，<br />
言必欲尊贵，当以薄贱为本，若禹稷躬稼，舜陶河滨，周公下白屋也。<br />
高以下为基。<br />
言必欲尊贵，当以下为本基，犹筑墙造功，因卑成高，不下坚固，后必倾危。<br />
是以侯王自谓孤、寡、不毂。<br />
孤寡喻孤独，不毂喻不能如车毂为众辐所凑。<br />
此非以贱为本邪？<br />
言侯王至尊贵，能以孤寡自称，此非以贱为本乎，以晓人<br />
非乎！<br />
嗟叹之辞。<br />
故致数舆无舆，<br />
致，就也。言人就车数之为辐、为轮、为毂、为衡、为舆，无有名为车者，故成为车，以喻侯王不以尊号自名，故能成其贵。<br />
不欲琭琭如玉，珞珞如石。<br />
琭琭喻少，落落喻多，玉少故见贵，石多故见贱。言不欲如玉为人所贵，如石为人所贱，当处其中也。<br />
<br />
去用第四十<br />
反者道之动，<br />
反，本也。本者，道之所以动，动生万物，背之则亡也。<br />
弱者道之用。<br />
柔弱者，道之所常用，故能常久。<br />
天下万物生于有，<br />
天下万物皆从天地生，天地有形位，故言生于有也。<br />
有生于无。<br />
天地神明，蜎飞蠕动，皆从道生。道无形，故言生于无也。此言本胜于华，弱胜于强，谦虚胜盈满也。<br />
<br />
同异第四十一章<br />
上士闻道，勤而行之。<br />
上士闻道，自勤苦竭力而行之。<br />
中士闻道，若存若亡。<br />
中士闻道，治身以长存，治国以太平，欣然而存之，退见财色荣誉，惑于情欲，而复亡之也。<br />
下士闻道，大笑之。<br />
下士贪狠多欲，见道柔弱，谓之恐惧，见道质朴，谓之鄙陋，故大笑之。<br />
不笑不足以为道。<br />
不为下士所笑，不足以名为道。<br />
故建言有之：<br />
建，设也。设言以有道，当如下句。<br />
明道若昧，<br />
明道之人，若暗昧无所见。<br />
进道若退，<br />
进取道者，若退不及。<br />
夷道若颣。<br />
夷，平也。大道之人不自别殊，若多比类也。<br />
上德若谷，<br />
上德之人若深谷，不耻垢浊也。<br />
大白若辱，<br />
大洁白之人若污辱，不自彰显。<br />
广德若不足，<br />
德行广大之人，若愚顽不足也。<br />
建德若偷，<br />
建设道德之人，若可偷引使空虚也。<br />
质真若渝，<br />
质朴之人，若五色有渝浅不明也。<br />
大方无隅，<br />
大方正之人，无委屈廉隅。<br />
大器晚成，<br />
大器之人，若九鼎瑚琏，不可卒成也。<br />
大音希声，<br />
大音犹雷霆待时而动，喻当爱气希言也。<br />
大象无形，<br />
大法象之人，质朴无形容。<br />
道隐无名。<br />
道潜隐，使人无能指名也。<br />
夫惟道，善贷且成。<br />
成，就也。言道善禀贷人精气，且成就之也。<br />
<br />
道化第四十二<br />
道生一，<br />
道使所生者一也。<br />
一生二，<br />
一生阴与阳也。<br />
二生三，<br />
阴阳生和、清、浊三气，分为天地人也。<br />
三生万物。<br />
天地人共生万物也，天施地化，人长养之也。<br />
万物负阴而抱阳，<br />
万物无不负阴而向阳，回心而就日。<br />
冲气以为和。<br />
万物中皆有元气，得以和柔，若胸中有藏，骨中有髓，草木中有空虚与气通，故得久生也。<br />
人之所恶，惟孤﹑寡﹑不谷，而王公以为称。<br />
孤寡不毂者，不祥之名，而王公以为称者，处谦卑，法空虚和柔。<br />
故物或损之而益，<br />
引之不得，推之必还。<br />
或益之而损。<br />
夫增高者志崩，贪富者致患。<br />
人之所教，<br />
谓众人所教，去弱为强，去柔为刚。<br />
我亦教之。<br />
言我教众人，使去强为弱，去柔为刚。<br />
强梁者不得其死，<br />
强粱者，谓不信玄妙，背叛道德，不从经教，尚势任力也。<br />
不得其死者，为天命所绝，兵刃所伐，王法所杀，不得以寿命死。<br />
吾将以为教父。<br />
父，使也。老子以强梁之人为教，诫之始也。<br />
<br />
偏用第四十三<br />
天下之至柔,驰骋天下之至坚。<br />
至柔者，水也。至坚者，金石也。<br />
水能贯坚入刚，无所不通。<br />
无有入〔于〕无间。<br />
无有谓道也。<br />
道无形质，故能出入无间，通神明济群生也。<br />

                    <br>
                        吾是以知无为之有益。<br />
吾见道无为而万物自化成，是以知无为之有益于人也。<br />
不言之教，<br />
法道不言，师之以身。<br />
无为之益，<br />
法道无为，治身则有益于精神，治国则有益于万民，不劳烦也。<br />
天下希及之。<br />
天下，人主也。<br />
希能有及道无为之治身治国也。<br />
<br />
立戒第四十四<br />
名与身孰亲。<br />
名遂则身退也。<br />
身与货孰多。<br />
财多则害身也。<br />
得与亡孰病。<br />
好得利则病于行也。<br />
甚爱必大费，<br />
甚爱色，费精神。甚爱财，遇祸患。<br />
所爱者少，所亡者多，故言大费。<br />
多藏必厚亡。<br />
生多藏于府库，死多藏于丘墓。<br />
生有攻劫之忧，死有掘冢探柩之患。<br />
知足不辱，<br />
知足之人绝利去欲，不辱于身。<br />
知止不殆，<br />
知可止，则财利不累于身，声色不乱于耳目，则身不危殆也。<br />
可以长久。<br />
人能知止足则福禄在己，治身者，神不劳；治国者，民不扰，故可长久。<br />
<br />
洪德第四十五<br />
大成若缺，<br />
〔大成者〕谓道德大成之君也。<br />
若缺者，灭名藏誉，如毁缺不备也。<br />
其用不弊，<br />
其用心如是，则无敝尽时也。<br />
大盈若冲，<br />
〔大盈者〕，谓道德大盈满之君也。<br />
若冲者，贵不敢骄也，富不敢奢也。<br />
其用不穷。<br />
其用心如是，则无穷尽时也。<br />
大直若屈，<br />
大直，谓修道法度正直如一也。<br />
若屈者，不与俗人争，若可屈折。<br />
大巧若拙，<br />
大巧谓多才术也。<br />
若拙者，亦不敢见其能。<br />
大辩若讷。<br />
大辩者，智无疑。若讷者，口无辟<br />
躁胜寒，<br />
胜，极也。春夏阳气躁疾于上，万物盛大，极则寒，寒则零落死亡也。言人不当刚躁也。<br />
静胜热，<br />
秋冬万物静于黄泉之下，极则热，热者生之源。<br />
清静能为天下正。<br />
能清静则为天下之长，持身正则无终已时也。<br />
<br />
俭欲第四十六<br />
天下有道，<br />
谓人主有道也。<br />
却走马以粪，<br />
粪者，粪田也。<br />
〔治国者〕兵甲不用，却走马〔以〕治农田，治身者却阳精以粪其身。<br />
天下无道，<br />
谓人主无道也。<br />
戎马生于郊。<br />
战伐不止，戎马生于郊境之上，久不还也。<br />
罪莫大于可欲。<br />
好淫色也。<br />
祸莫大于不知足，<br />
富贵不能自禁止也。<br />
咎莫大于欲得。<br />
欲得人物，利且贪也。<br />
故知足之足，<br />
守真根也。<br />
常足〔矣〕。<br />
无欲心也。<br />
<br />
鉴远第四十七<br />
不出户〔以〕知天下,<br />
圣人不出户以知天下者，以己身知人身，以己家知人家，所以见天下也。<br />
不窥牖〔以〕见天道，<br />
天道与人道同，天人相通，精气相贯。人君清净，天气自正，人君多欲，天气烦浊。吉凶利害，皆由于己。<br />
其出弥远，其知弥少。<br />
谓去其家观人家，去其身观人身，所观益远，所见益少也。<br />
是以圣人不行而知，<br />
圣人不上天，不入渊，能知天下者，以心知之也。<br />
不见而名，<br />
上好道，下好德；上好武，下好力。圣人原小知大，察内知外。<br />
不为而成。<br />
上无所为，则下无事，家给人足，万物自化就也。<br />
<br />
忘知第四十八<br />
为学日益，<br />
学谓政教礼乐之学也。<br />
日益者，情欲文饰日以益多。<br />
为道日损。<br />
道谓之自然之道也。<br />
日损者，情欲文饰日以消损。<br />
损之又损〔之〕，<br />
〔损之者〕，损情欲也。又损之〔者〕，所以渐去〔之也〕。<br />
以至于无为，<br />
当恬淡如婴儿，无所造为也。<br />
无为而无不为。<br />
情欲断绝，德于道合，则无所不施，无所不为也。<br />
取天下常以无事，<br />
取，治也。治天下当以无事，不当以劳烦也。<br />
及其有事，不足以取天下。<br />
及其好有事，则政教烦，民不安，故不足以治天下也。<br />
<br />
任德四十九<br />
圣人无常心，<br />
圣人重改更，贵因循，若自无心。<br />
以百姓心为心。<br />
百姓心之所便，圣人因而从之。<br />
善者吾善之，<br />
百姓为善，圣人因而善之。<br />
不善者吾亦善之，<br />
百姓虽有不善者，圣人化之使善也。<br />
德善。<br />
百姓德化，圣人为善<br />
信者吾信之，<br />
百姓为信，圣人因而信之。<br />
不信者吾亦信之，<br />
百姓为不信，圣人化之为信者也。<br />
德信。<br />
百姓德化，圣人以为信。<br />
圣人在天下怵怵，<br />
圣人在天下怵怵常恐怖，富贵不敢骄奢。<br />
为天下浑其心。<br />
言圣人为天下百姓混浊其心，若愚暗不通也。<br />
百姓皆注其耳目，<br />
注，用也。百姓皆用其耳目为圣人视听也。<br />
圣人皆孩之。<br />
圣人爱念百姓如婴孩赤子，长养之而不责望其报。<br />
<br />
贵生第五十<br />
出生入死。<br />
出生，谓情欲出〔于〕五内，魂静魄定，故生。<br />
入死，谓情欲入于胸臆，精劳神惑，故死。<br />
生之徒十有三，死之徒死十有三，<br />
言生死之类各有十三，谓九窍四关也。<br />
其生也目不妄视，耳不妄听，鼻不妄嗅，口不妄言，〔舌不妄〕味，手不妄持，足不妄行，精神不妄施。其死也反是也。<br />
人之生，动之死地十有三。<br />
人知求生，动作反之十三死〔地〕也。<br />
夫何故，<br />
问何故动之死地也。<br />
以其求生之厚。<br />
〔言人〕所以动之死地者，以其求生活之事太厚，违道忤天，妄行失纪。<br />
盖以闻善摄生者，<br />
摄，养也。<br />
路行不遇兕虎，<br />
自然远离，害不干也。<br />
入军不披甲兵，<br />
不好战以杀人。<br />
兕无〔所〕投其角，虎无所措〔其〕爪，兵无所容其刃。<br />
养生之人，兕虎无由伤，兵刃无从加之也。<br />
夫何故，<br />
问兕虎兵甲何故不加害之。<br />
以其无死地。<br />
以其不犯〔上〕十三之死地也。言神明营护之，此物不敢害。<br />
<br />
养德第五十一<br />
道生之，<br />
道生万物。<br />
德畜之，<br />
德，一也。一主布气而蓄养〔之〕<br />
物形之，<br />
一为万物设形像也。<br />
势成之。<br />
一为万物作寒暑之势以成之。<br />
是以万物莫不尊道而贵德。<br />
道德所为，〔万物〕无不尽惊动，而尊敬之。<br />
道之尊，德之贵，夫莫之命而常自然。<br />
道一不命召万物，而常自然应之如影响。<br />
故道生之，德畜之，长之育之，成之孰之，养之覆之。<br />
道之于万物，非但生而已，乃复长养、成孰、覆育，全其性命。<br />
人君治国治身，亦当如是也。<br />
生而不有，<br />
道生万物，不有所取以为利也。<br />
为而不恃，<br />
道所施为，不恃望其报也。<br />
长而不宰，<br />
道长养万物，不宰割以为利也。<br />
是谓玄德。<br />
道之所行恩德，玄暗不可得见。<br />
<br />
归元第五十二<br />
天下有始，<br />
始有道也。<br />
以为天下母。<br />
道为天下万物之母<br />
既知其母，复知其子，<br />
子，一也。既知道己，当复知一也。<br />
既知其子，复守其母，<br />
己知一，当复守道反无为也。<br />
没身不殆。<br />
不危殆也。<br />
塞其兑，<br />
兑，目也。〔使〕目不妄视也。<br />
闭其门，<br />
门，口也。使口不妄言<br />
终身不勤。<br />
人当塞目不妄视，闭口不妄言，则终生不勤苦。<br />
开其兑，<br />
开目视情欲也。<br />
济其事，<br />
济，益也。益情欲之事。<br />
终身不救。<br />
祸乱成也。<br />
见小曰明，<br />
萌芽未动，祸乱未见为小，昭然独见为明。<br />
守柔日强。<br />
守柔弱，日以强大也。<br />
用其光，<br />
用其目光于外，视时世之利害。<br />
复归其明。<br />
复当返其光明于内，无使精神泄也。<br />
无遗身殃，<br />
内视存神，不为漏失。<br />
是谓习常。<br />
人能行此，是谓修习常道。<br />
<br />
益证第五十三<br />
使我介然有知，行于大道。<br />
介，大也。老子疾时王不行大道，故设此言。<br />
使我介然有知于政事，我则行于大道，躬行无为之化。<br />
唯施是畏。<br />
唯，独也。独畏有所施为，恐失道意。<br />
欲赏善，恐伪善生；欲信忠恐诈忠起。<br />
大道甚夷，而民好径。<br />
夷，平易也。径，邪、不平正也。大道甚平易，而民好从邪径也。<br />
朝甚除，<br />
高台榭，宫室修。<br />
田甚芜，<br />
农事废，不耕治。<br />
仓甚虚，<br />
五谷伤害，国无储也。<br />
服文彩，<br />
好饰伪，贵外华。<br />
带利剑，<br />
尚刚强，武且奢。<br />
厌饮食，财货有余，<br />
多嗜欲,无足时。<br />
是谓盗夸。<br />
百姓〔不足〕而君有余者，是由劫盗以为服饰，持行夸人，不知身死家破，亲戚并随〔之〕也。<br />
〔盗夸〕，非道〔也〕哉。<br />
人君所行如是，此非道也。复言也哉者，痛伤之辞。<br />
<br />
修观第五十四<br />
善建者不拔，<br />
建，立也。善以道立身立国者，不可得引而拔之。<br />
善抱者不脱，<br />
善以道抱精神者，终不可拔引解脱。<br />
子孙祭祀不辍。<br />
〔辍，绝也〕。为人子孙能修道如是，〔则〕长生不死，世世以久，祭祀先祖，宗庙无〔有〕绝时。<br />
修之于身，其德乃真，<br />
修道于身，爱气养神，益寿延年。其德如是，乃为真人。<br />
修之于家，其德乃余，<br />
修道于家，父慈子孝，兄友弟顺，夫信妻贞。<br />
其德如是，乃有余庆及于来世子孙。<br />
修之于乡，其德乃长，<br />
修道于乡，尊敬长老，爱养幼少，教诲愚鄙。<br />
其德如是，乃无不覆及也。<br />
修之于国，其德乃丰，<br />
修道于国，则君信臣忠，仁义自生，礼乐自兴，政平无私。<br />
其德如是，乃为丰厚也。<br />
修之于天下，其德乃普。<br />
人主修道于天下，不言而化，不教而治，下之应上，信如影响。<br />
其德如是，乃为普博。<br />
故以身观身，<br />
以修道之身，观不修道之身，孰亡孰存也。<br />
以家观家，<br />
以修道之家，观不修道之家。<br />
以乡观乡，<br />
以修道之乡，观不修道之乡也。<br />
以国观国，<br />
以修道之国，观不修道之国也。<br />
以天下观天下。<br />
以修道之主，观不修道之主也。<br />
吾何以知天下之然哉，以此。<br />
老子言，吾何知天下修道者昌，背道者亡。以此五事观而知之也。<br />
<br />
玄符第五十五<br />
含德之厚，<br />
谓含怀道德之厚〔者〕也。<br />
比于赤子。<br />
神明保佑含德之人，若父母之于赤子也。<br />
毒虫不螫，<br />
蜂蛎蛇虺不螫。<br />
猛兽不据，玃鸟不搏。<br />
赤子不害于物，物亦不害之。故太平之世，人无贵贱，〔皆有〕仁心，有刺之物，还返其本，有毒之虫，不伤于人。<br />
骨弱筋柔而握固。<br />
赤子筋骨柔弱而持物坚固，以其意〔专而〕心不移也。<br />
未知牝牡之合而峻作精之至也。<br />
赤子未知男女会合而阴阳作怒者，由精气多之所致也。<br />
终日号而不哑，和之至也。<br />
赤子从朝至暮啼号声不变易者，和气多之所至也。<br />
知和日常，<br />
人能和气柔弱有益于人者，则为知道之常也。<br />
知常日明，<br />
人能知道之常行，则日以明达于玄妙也。<br />
益生日祥，<br />
祥，长也。言益生欲自生，日以长大。<br />
心使气日强。<br />
心当专一和柔而神气实内，故形柔。而反使妄有所为，〔则〕和气去于中，故形体日以刚强也。<br />
物壮则老，<br />
万物壮极则枯老也。<br />
谓之不道，<br />
枯老则不得道矣。<br />
不道早已。<br />
不得道者早死。<br />
<br />
玄德第五十六<br />
知者不言，<br />
知者贵行不贵言也。<br />
言者不知。<br />
驷不及舌，多言多患。<br />
塞其兑，闭其门，<br />
塞闭之者，欲绝其源。<br />
挫其锐，<br />
情欲有所锐为，当念道无为以挫止之。<br />
解其纷，<br />
纷，结恨不休也。当念道恬怕以解释之。<br />
和其光，<br />
虽有独见之明，当和之使暗昧，不使曜乱〔人也〕。<br />
同其尘，<br />
不当自别殊也。<br />
是谓玄同。<br />
玄，天也。人能行此上事，是谓与天同道也。<br />
故不可得而亲，<br />
不以荣誉为乐，独立为哀。<br />
亦不可得而踈<br />
志静无欲，故与人无怨。<br />
不可得而利，<br />
身不欲富贵，口不欲五味。<br />
亦不可得而害，<br />
不与贪争利，不与勇争气。<br />
不可得而贵，<br />
不为乱世主，不处暗君位。<br />
亦不可得而贱，<br />
不以乘权故骄，不以失志故屈。<br />
故为天下贵。<br />
其德如此，天子不得臣，诸侯不得屈，与世沉浮容身避害，故天下贵也。<br />
<br />
淳风第五十七<br />
以正治国，<br />
以，至也。天使正身之人，使有国也。<br />
以奇用兵，<br />
奇，诈也。天使诈伪之人，使用兵也。<br />
以无事取天下。<br />
以无事无为之人，使取天下为之主。<br />
吾何以知其然哉，以此。<br />
此，今也。老子言，我何以知天意然哉，以今日所见知〔之也〕。<br />
天下多忌讳而民弥贫。<br />
天下谓人主也。忌讳者防禁也。今烦则奸生，禁多则下诈，相殆故贫。<br />
民多利器，国家滋昏。<br />
利器者，权也。<br />
民多权则视者眩于目，听者惑于耳，上下不亲，故国家昏乱。<br />
人多技巧，奇物滋起。<br />
人谓人君、百里诸侯也。多技巧，谓刻画宫观，雕琢章服，奇物滋起，下则化上，饰金镂玉，文绣彩色日以滋甚。<br />
法物滋彰，盗贼多有。<br />
法物，好物也。珍好之物滋生彰着，则农事废，<br />
饥寒并至，而盗贼多有也。<br />
故圣人云：<br />
谓下事也。<br />
我无为而民自化，<br />
圣人言：我修道承天，无所改作，而民自化成也。<br />
我好静而民自正，<br />
圣人言：我好静，不言不教，而民自忠正也。<br />
我无事而民自富，<br />
我无徭役征召之事，民安其业故皆自富也。<br />
我无欲而民自朴。<br />
我常无欲，去华文，微服饰，民则随我为质朴也。<br />
〔我无情而民自清〕<br />
圣人言：我修道守真，绝去六情，民自随我而清也。<br />
<br />
顺化第五十八<br />
其政闷闷，<br />
其政教宽大，闷闷昧昧，似若不明也。<br />
其民醇醇，<br />
政教宽大，故民醇醇富厚，相亲睦也。<br />
其政察察，<br />
其政教急疾，言决于口，听决于耳也。<br />
其民缺缺。<br />
政教急疾。民不聊生。故缺缺日以踈薄。<br />
祸兮福所倚，<br />
倚，因也。夫福因祸而生，人遭祸而能悔过责己，<br />
修道行善，则祸去福来。<br />
福兮祸所伏。<br />
祸伏匿于福中，人得福而为骄恣，则福去祸来。<br />
孰知其极，<br />
祸福更相生，谁能知其穷极时。<br />
其无正，<br />
无，不也。谓人君不正其身，其无国也。<br />
正复为奇，<br />
奇，诈也。人君不正，下虽正，复化上为诈也。<br />
善复为訞。<br />
善人皆复化上为訞祥也。<br />
人之迷，其日固久。<br />
言人君迷惑失正以来，其日已固久。<br />
是以圣人方而不割，<br />
圣人行方正者，欲以率下，不以割截人也。<br />
廉而不害，<br />
〔害，伤也〕。圣人〔行〕廉清，欲以化民，不以伤害人也。<br />
今则不然，正己以害人也。<br />
直而不肆，<br />
肆，申也。圣人虽直，曲己从人，不自申也。<br />
光而不曜。<br />
圣人虽有独见之明，当如暗昧，不以曜乱人也。<br />
<br />
守道第五十九<br />
治人，<br />
谓人君治理人民。<br />
事天，<br />
事，用也。当用天道，顺四时。<br />

                    <br>
                        莫若啬。<br />
啬，爱惜也。<br />
治国者当爱〔惜〕民财，不为奢泰。<br />
治身者当爱〔惜〕精气，不为放逸。<br />
夫为啬，是谓早服。<br />
早，先也。服，得也。<br />
夫独爱〔惜〕民财，爱〔惜〕精气，则能先得天道也。<br />
早服谓之重积德。<br />
先得天道，是谓重积得于己也。<br />
重积德则无不克，<br />
克，胜也。重积德于己，则无不胜。<br />
无不克则莫知其极，<br />
无不克胜，则莫知有知己德之穷极也。<br />
莫知其极〔则〕可以有国。<br />
莫知己德者有极，则可以有社稷，为民致福。<br />
有国之母，可以长久。<br />
国身同也。母，道也。<br />
人能保身中之道，使精气不劳，五神不苦，则可以长久。<br />
是谓深根固蒂，<br />
人能以气为根，以精为蒂，如树根不深则拔，〔果〕蒂不坚则落。<br />
言当深藏其气，固守其精，使无漏泄。<br />
长生久视之道。<br />
深根固蒂者，乃长生久视之道。<br />
<br />
居位第六十<br />
治大国者若烹小鲜。<br />
鲜，鱼〔也〕。<br />
烹小鱼不去肠、不去鳞、不敢挠，恐其糜也。<br />
治国烦则下乱，治身烦则精散。<br />
以道莅天下，其鬼不神。<br />
以道德居位治天下，则鬼不敢以其精神犯人也。<br />
非其鬼不神，其神不伤人。<br />
其鬼非无精神也，非不入正，不能伤自然之人。<br />
非其神不伤人，圣人亦不伤〔人〕。<br />
非鬼神不能伤害人。以圣人在位不伤害人，故鬼〔神〕不敢干之也。<br />
夫两不相伤，<br />
鬼与圣人俱两不相伤也。<br />
故德交归焉。<br />
夫两不相伤，则人得治于阳，鬼神得治于阴，人得保全其性命，鬼得保其精神，故德交归焉。<br />
<br />
谦德第六十一<br />
大国者下流，<br />
治大国〔者〕，当如〔江海〕居下流，不逆细微。<br />
天下之交，<br />
大国〔者〕，天下士民之所交会。<br />
天下之牝。<br />
牝者，阴类也。柔谦和而不昌也。<br />
牝常以静胜牡，<br />
女所以能屈男，阴胜阳，以〔其〕，安静不先求之也。<br />
以静为下。<br />
阴道以安静为谦下。<br />
故大国以下小国，则取小国，<br />
能谦下之，则常有之。<br />
小国以下大国，则取大国。<br />
此言国无大小，能持谦畜人，则无过失也。<br />
故或下以取，或下而取。<br />
下者谓大国以下小国，小国以下大国，更以义相取。<br />
大国不过欲兼畜人，<br />
大国不失下，则兼并小国而牧畜之。<br />
小国不过欲入事人。<br />
使为臣仆。<br />
夫两者各得其所欲，大者宜为下。<br />
大国小国各欲得其所，大国又宜为谦下<br />
<br />
为道第六十二<br />
道者万物之奥，<br />
奥，藏也。道为万物之藏，无所不容也。<br />
善人之宝，<br />
善人以道为身宝，不敢违也。<br />
不善人之所保。<br />
道者，不善人之〔所〕保倚也。遭患逢急，犹知自悔卑下。<br />
美言可以市，<br />
美言者独可于市耳。<br />
夫市交易而退，不相宜善言美语，求者欲疾得，卖者欲疾售也。<br />
尊行可以加入。<br />
加，别也。人有尊贵之行，可以别异于凡人，未足以尊道。<br />
人之不善，何弃之有。<br />
人虽不善，当以道化之。盖三皇之前，无有弃民，德化淳也。<br />
故立天子，置三公，<br />
欲使教化不善之人。<br />
虽有拱璧以先驷马，不如坐进此道。<br />
虽有美璧先驷马而至，故不如坐进此道。<br />
古之所以贵此道者，何不日以求得<br />
古之所以贵此道者，不日日远行求索，近得之于身。<br />
有罪以免耶，<br />
有罪谓遭乱世，暗君妄行形诛，修道则可以解死，免于众也。<br />
故为天下贵。<br />
道德洞远，无不覆济，全身治国，恬然无为，故可为天下贵也。<br />
<br />
恩始第六十三<br />
为无为，<br />
因成循故，无所造作。<br />
事无事，<br />
预有备，除烦省事也。<br />
味无味。<br />
深思远虑，味道意也。<br />
大小多少，<br />
陈其戒令也。欲大反小，欲多反少，自然之道也。<br />
报怨以德。<br />
修道行善，绝祸于未生也。<br />
图难于其易，<br />
欲图难事，当于易时，未及成也。<br />
为大于其细。<br />
欲为大事，必作于小，祸乱从小来也。<br />
天下难事必作于易，天下大事必作于细。<br />
从易生难，从细生着。<br />
是以圣人终不为大，故能成其大。<br />
处谦虚，天下共归之也。<br />
夫轻诺必寡信，<br />
不重言也。<br />
多易必多难。<br />
不慎患也。<br />
是以圣人犹难之，<br />
圣人动作举事，犹进退，重难之，欲塞其源也。<br />
故终无难矣。<br />
圣人终生无患难之事，犹避害深也<br />
<br />
守微第六十四<br />
其安易持，<br />
治身治国安静者，易守持也。<br />
其未兆易谋，<br />
情欲祸患未有形兆时，易谋止也。<br />
其脆易破，<br />
祸乱未动于朝，情欲未见于色，如脆弱易破除。<br />
其微易散。<br />
其未彰着，微小易散去也。<br />
为之于未有，<br />
欲有所为，当于未有萌芽之时塞其端也。<br />
治之于未乱。<br />
治身治国于未乱之时，当豫闭其门也。<br />
合抱之木生于毫末；<br />
从小成大。<br />
九层之台起于累土；<br />
从卑立高。<br />
千里之行始于足下。<br />
从近至远。<br />
为者败之，<br />
有为于事，废于自然；有为于义，废于仁；有为于色，废于精神也。<br />
执者失之。<br />
执利遇患，执道全身，坚持不得，推让反还。<br />
是以圣人无为故无败，<br />
圣人不为华文，不为色利，不为残贼，故无败坏。<br />
无执故无失。<br />
圣人有德以教愚，有财以与贫，无所执藏，故无所失于人也。<br />
民之从事，常于几成而败之。<br />
从，为也。<br />
民之为事，常于功德几成，而贪位好名，奢泰盈满而自败之也。<br />
慎终如始，则无败事。<br />
终当如始，不当懈怠。<br />
是以圣人欲不欲，<br />
圣人欲人所不欲。人欲彰显，圣人欲伏光；人欲文饰，圣人欲质朴；人欲色，圣人欲于德。<br />
不贵难得之货；<br />
圣人不眩为服，不贱石而贵玉。<br />
学不学，<br />
圣人学人所不能学。人学智诈，圣人学自然；人学治世，圣人学治身；守道真也。<br />
复众人之所过；<br />
众人学问反，过本为末，过实为华。复之者，使反本也。<br />
以辅万物之自然。<br />
教人反本实者，欲以辅助万物自然之性也。<br />
而不敢为。<br />
圣人动作因循，不敢有所造为，恐远本也。<br />
<br />
淳德第六十五<br />
古之善为道者，非以明民，将以愚之。<br />
说古之善以道治身及治国者，不以道教民明智巧诈也，将以道德教民，使质朴不诈伪。<br />
民之难治，以其智多。<br />
民之所以难治者，以其智多而为巧伪。<br />
故以智治国，国之贼；<br />
使智慧之人治国之政事，必远道德，妄作威福，为国之贼也。<br />
不以智治国，国之福。<br />
不使智慧之人治国之政事，则民守正直，不为邪饰，上下相亲，君臣同力，故为国之福也。<br />
知此两者亦稽式。<br />
两者谓智与不智也。常能智者为贼，不智者为福，是治身治国之法式也。<br />
常知稽式，是谓玄德。<br />
玄，天也。能知治身及治国之法式，是谓与天同德也。<br />
玄德深矣，远矣，<br />
玄德之人深不可测，远不可及也。<br />
与物反矣！<br />
玄德之人与万物反异，万物欲益己，玄德施与人也。<br />
然后乃至于大顺。<br />
玄德与万物反异，故能至大顺。顺天理也。<br />
<br />
后己第六十六<br />
江海所以能为百谷王者，以其善下之，故能为百谷王。<br />
江海以卑，故众流归之，若民归就王。以卑下，故能为百谷王也。<br />
是以欲上民，<br />
欲在民之上也。<br />
必以言下之；<br />
法江海处谦虚。<br />
欲先民，<br />
欲在民之前也。<br />
必以身后之。<br />
先人而后己也。<br />
是以圣人处上而民不重，<br />
圣人在民上为主，不以尊贵虐下，故民戴而不为重。<br />
处前而民不害。<br />
圣人在民前，不以光明蔽后，民亲之若父母，无有欲害之心也。<br />
是以天下乐推而不厌。<br />
圣人恩深爱厚，视民如赤子，故天下乐推进以为主，无有厌也。<br />
以其不争，<br />
天下无厌圣人时，是由圣人不与人争先后也。<br />
故天下莫能与之争。<br />
言人皆有为，无有与吾争无为。<br />
<br />
三宝第六十七<br />
天下皆谓我道大，似不肖。<br />
老子言：天下谓我德大，我则佯愚似不肖。<br />
夫唯大，故似不肖，<br />
唯独名德大者为身害，故佯愚似若不肖。无所分别，无所割截，不贱人而自责。<br />
若肖久矣。<br />
肖，善也。谓辨惠也。若大辨惠之人，身高自贵行察察之政所从来久矣。<br />
其细也夫。<br />
言辨惠者唯如小人，非长者。<br />
我有三宝，持而保之。<br />
老子言：我有三宝，抱持而保倚。<br />
一曰慈，<br />
爱百姓若赤子。<br />
二曰俭，<br />
赋敛若取之于己也。<br />
三曰不敢为天下先。<br />
执谦退，不为倡始也。<br />
慈故能勇，<br />
以慈仁，故能勇于忠孝也。<br />
俭故能广，<br />
天子身能节俭，故民日用广矣。<br />
不敢为天下先，<br />
不为天下首先。<br />
故能成器长。<br />
成器长，谓得道人也。我能为得道人之长也。<br />
今舍慈且勇，<br />
今世人舍慈仁，但为勇武。<br />
舍俭且广，<br />
舍其俭约，但为奢泰。<br />
舍后且先，<br />
舍其后己，但为人先。<br />
死矣！<br />
所行如此，动入死地。<br />
夫慈以战则胜，以守则固。<br />
夫慈仁者，百姓亲附，并心一意，故以战则胜敌，以守卫则坚固。<br />
天将救之，以慈卫之。<br />
天将救助善人，必与慈仁之性，使能自营助也。<br />
<br />
配天第六十八<br />
善为士者不武，<br />
言贵道德，不好武力也。<br />
善战者不怒，<br />
善以道战者，禁邪于胸心，绝祸于未萌，无所诛怒也。<br />
善胜敌者不与，<br />
善以道胜敌者，附近以仁，来远以德，不与敌争，而敌自服也。<br />
善用人者为之下。<br />
善用人自辅佐者，常为人执谦下也。<br />
是谓不争之德，<br />
谓上为之下也。是乃不与人争之道德也。<br />
是谓用人之力，<br />
能身为人下，是谓用人臣之力也。<br />
是谓配天古之极。<br />
能行此者，德配天也。是乃古之极要道也。<br />
<br />
玄用第六十九<br />
用兵有言：<br />
陈用兵之道。老子疾时用兵，故托己设其义也。<br />
吾不敢为主而为客，<br />
主，先也。不敢先举兵。客者，和而不倡。用兵当承天而后动。<br />
不敢进寸而退尺。<br />
侵人境界，利人财宝，为进；闭门守城，为退。<br />
是谓行无行，<br />
彼遂不止，为天下贼，虽行诛之，不成行列也。<br />
攘无臂，<br />
虽欲大怒，若无臂可攘也。<br />
扔无敌，<br />
虽欲仍引之，若无敌可仍也。<br />
执无兵。<br />
虽欲执持之，若无兵刃可持用也。何者？伤彼之民罹罪于天，遭不道之君，愍忍丧之痛也。<br />
祸莫大于轻敌。<br />
夫祸乱之害，莫大于欺轻敌家，侵取不休，轻战贪财也。<br />
轻敌，几丧吾宝。<br />
几，近也。宝，身也。欺轻敌者，近丧身也。<br />
故抗兵相加，<br />
两敌战也。<br />
哀者胜矣。<br />
哀者慈仁，士卒不远于死。<br />
<br />
知难第七十章<br />
吾言甚易知，甚易行。<br />
老子言：吾所言省而易知，约而易行。<br />
天下莫能知，莫能行。<br />
人恶柔弱，好刚强也。<br />
言有宗，事有君。<br />
我所言有宗祖根本，事有君臣上下，世人不知者，非我之无德，心与我之反也。<br />
夫唯无知，是以不我知。<br />
夫唯世人之无知者，是我德之暗，不见于外，穷微极妙，故无知也。<br />
知我者希，则我者贵。<br />
希，少也。唯达道者乃能知我，故为贵也。<br />
是以圣人被褐怀玉。<br />
被褐者薄外，怀玉者厚内，匿宝藏德，不以示人也。<br />
<br />
知病第七十一<br />
知不知上，<br />
知道言不知，是乃德之上。，<br />
不知知病。<br />
不知道言知，是乃德之病。<br />
夫唯病病，是以不病。<br />
夫唯能病苦众人有强知之病，是以不自病也。<br />
圣人不病，以其病病，是以不病。<br />
圣人无此强知之病者，以其常苦众人有此病，以此非人，故不自病。<br />
夫圣人怀通达之知，托于不知者，欲使天下质朴忠正，各守纯性。小人不知道意，而妄行强知之事以自显着，内伤精神，减寿消年也。<br />
<br />
爱己第七十二<br />
民不畏威，则大威至。<br />
威，害也。人不畏小害则大害至。大害者，谓死亡也。畏之者当爱精神，承天顺地也。<br />
无狎其所居，<br />
谓心居神，当宽柔，不当急狭也。<br />
无厌其所生，<br />
人所以生者，以有精神。托空虚，喜清静，饮食不节，忽道念色，邪僻满腹，为伐本厌神也。<br />
夫唯不厌，是以不厌。<br />
夫唯独不厌精神之人，洗心濯垢，恬泊无欲，则精神居之不厌也。<br />
是以圣人自知，不自见，<br />
自知己之得失，不自显见德美于外，藏之于内。<br />
自爱不自贵。<br />
自爱其身以保精气，不自贵高荣名于世。<br />
故去彼取此。<br />
去彼自见、自贵，取此自知、自爱。<br />
<br />
任为第七十三<br />
勇于敢则杀，<br />
勇敢有为，则杀其身。<br />
勇于不敢则活。<br />
勇于不敢有为，则活其身。<br />
此两者，<br />
谓敢与不敢也。<br />
或利或害，<br />
活身为利，杀身为害。<br />
天之所恶。<br />
恶有为也。<br />
孰知其故？<br />
谁能知天意之故而不犯﹖<br />
是以圣人犹难之。<br />
言圣人之明德犹难于勇敢，况无圣人之德而欲行之乎﹖<br />
天之道，不争而善胜，<br />
天不与人争贵贱，而人自畏之。<br />
不言而善应，<br />
天不言，万物自动以应时。<br />
不召而自来，<br />
天不呼召，万物皆负阴而向阳。<br />
繟然而善谋。<br />
繟，宽也。天道虽宽博，善谋虑人事，修善行恶，各蒙其报也。<br />
天网恢恢，疏而不失。<br />
天所网罗恢恢甚大，虽疏远，司察人善恶，无有所失。<br />
<br />
制惑第七十四<br />
民不畏死，<br />
治国者刑罚酷深，民不聊生，故不畏死也。治身者嗜欲伤神，贪财杀身，民不知畏之也。<br />
奈何以死惧之？<br />
人君不宽刑罚，教民去情欲，奈何设刑法以死惧之﹖<br />
若使民常畏死，<br />
当除己之所残克，教民去利欲也。<br />
而为奇者，吾得执而杀之。孰敢？<br />
以道教化而民不从，反为奇巧，乃应王法执而杀之，谁敢有犯者﹖老子疾时王不先道德化之，而先刑罚也。<br />
常有司杀者。<br />
司杀者，谓天居高临下，司察人过。天网恢恢，疏而不失也。<br />
夫代司杀者，是谓代大匠斲。<br />
天道至明，司杀有常，犹春生夏长，秋收冬藏，斗杓运移，以节度行之。人君欲代杀之，是犹拙夫代大匠斲木，劳而无功也。<br />
夫代大匠斲者，希有不伤手矣。<br />
人君行刑罚，犹拙夫代大匠斲，则方圆不得其理，还自伤。代天杀者，失纪纲，不得其纪纲,还受其殃也。<br />
<br />
贪损第七十五<br />
民之饥，以其上食税之多，是以饥。<br />
人民所以饥寒者，以其君上税食下太多，民皆化上为贪，叛道违德，故饥。<br />
民之难治，以其上之有为，是以难治。<br />
民之不可治者，以其君上多欲，好有为也。是以其民化上有为，情伪难治。<br />

                    <br>
                        民之轻死，以其上求生之厚，<br />
人民所以侵犯死者，以其求生活之道太厚，贪利以自危。<br />
是以轻死。<br />
以求生太厚之故，轻入死地也。<br />
夫为无以生为者，是贤于贵生。<br />
夫唯独无以生为务者，爵禄不干于意，财利不入于身，天子不得臣，诸侯不得使，则贤于贵生也。<br />
<br />
戒强第七十六<br />
人之生也柔弱，<br />
人生含和气，抱精神。故柔弱也。<br />
其死也坚强。<br />
人死和气竭，精神亡，故坚强也。<br />
万物草木之生也柔脆，<br />
和气存也。<br />
其死也枯槁。<br />
和气去也。<br />
故坚强者死之徒，柔弱者生之徒。<br />
以上二事观之，知坚强者死，柔弱者生也。<br />
是以兵强则不胜，<br />
强大之兵轻战乐杀，毒流怨结，众弱为一强，故不胜。<br />
木强则共。<br />
本强大则枝叶共生其上。<br />
强大处下，柔弱处上。<br />
兴物造功，大木处下，小物处上。天道抑强扶弱,自然之效。<br />
<br />
天道第七十七<br />
天之道，其犹张弓与！<br />
天道暗昧，举物类以为喻也。<br />
高者抑之，下者举之，有余者损之，不足者补之。<br />
言张弓和调之，如是乃可用耳，夫抑高举下，损强益弱，天之道也。<br />
天之道，损有余而补不足。<br />
天道损有余而益谦，常以中和为上。<br />
人之道则不然，损不足以奉有余。<br />
人道则与天道反，世俗之人损贫以奉富，夺弱以益强也。<br />
孰能有余以奉天下？唯有道者。<br />
言谁能居有余之位，自省爵禄以奉天下不足者乎﹖唯有道之君能行也。<br />
是以圣人为而不恃，<br />
圣人为德施，不恃其报也。<br />
功成而不处，<br />
功成事就，不处其位。<br />
其不欲见贤。<br />
不欲使人知己之贤，匿功不居荣，畏天损有余也。<br />
<br />
任信第七十八<br />
天下莫柔弱于水，<br />
圆中则圆，方中则方，壅之则止，决之则行。<br />
而攻坚强者莫之能胜，<br />
水能怀山襄陵，磨铁消铜，莫能胜水而成功也。<br />
以其无以易之。<br />
夫攻坚强者，无以易于水。<br />
弱之胜强，<br />
水能灭火，阴能消阳。<br />
柔之胜刚，<br />
舌柔齿刚，齿先舌亡。<br />
天下莫不知，<br />
知柔弱者久长，刚强者折伤。<br />
莫能行。<br />
耻谦卑，好强梁。<br />
是以圣人云：<br />
谓下事也。<br />
受国之垢，是谓社稷主；<br />
人君能受国之垢浊者，若江海不逆小流，则能长保其社稷，为一国之君主也。<br />
受国不祥，是为天下王。<br />
人君能引过自与，代民受不祥之殃，则可以王天下。<br />
正言若反。<br />
此乃正直之言，世人不知，以为反言。<br />
<br />
任契第七十九<br />
和大怨，<br />
杀人者死，伤人者刑，以相和报。<br />
必有余怨，<br />
任刑者失人情，必有余怨及于良人也。<br />
安可以为善？<br />
言一人，则先天心，安可以和怨为善﹖<br />
是以圣人执左契而不责于人。<br />
古者圣人执左契，合符信也。无文书法律，刻契合符以为信也。但刻契为信，不责人以他事也。<br />
有德司契，<br />
有德之君，司察契信而已。<br />
无德司彻。<br />
无德之君，背其契信，司人所失。<br />
天道无亲，常与善人。<br />
天道无有亲疏，唯与善人，则与司契同也。<br />
<br />
独立第八十<br />
小国寡民，<br />
圣人虽治大国，犹以为小，俭约不奢泰。民虽众，犹若寡少，不敢劳之也。<br />
使有什伯之器而不用，<br />
使民各有部曲什伯，贵贱不相犯也。器谓农人之器。而不用，不征召夺民良时也。<br />
使民重死而不远徙。<br />
君能为民兴利除害，各得其所，则民重死而贪生也。政令不烦则民安其业，故不远迁徙离其常处也。<br />
虽有舟舆，无所乘之；<br />
清静无为，不作烦华，不好出入游娱也。<br />
虽有甲兵，无所陈之。<br />
无怨恶于天下。<br />
使民复结绳而用之，<br />
去文反质，信无欺也。<br />
甘其食，<br />
甘其蔬食，不渔食百姓也。<br />
美其服，<br />
美其恶衣，不贵五色。<br />
安其居，<br />
安其茅茨，不好文饰之屋。<br />
乐其俗。<br />
乐其质朴之俗，不转移也。<br />
邻国相望，鸡犬之声相闻，<br />
相去近也。<br />
民至老死不相往来。<br />
其无情欲。<br />
<br />
显质第八十一<br />
信言不美，<br />
信者，如其实也。不美者，朴且质也。<br />
美言不信。<br />
美言者，滋美之华辞。不信者，饰伪多空虚也。<br />
善者不辩，<br />
善者，以道修身也。不彩文也。<br />
辩者不善。<br />
辩者，谓巧言也。不善者，舌致患也。山有玉，掘其山；水有珠，浊其渊；辩口多言，亡其身。<br />
知者不博，<br />
知者，谓知道之士。不博者，守一元也。<br />
博者不知。<br />
博者，多见闻也。不知者，失要真也。<br />
圣人不积，<br />
圣人积德不积财，有德以教愚，有财以与贫也。<br />
既以为人己愈有，<br />
既以为人施设德化，己愈有德。<br />
既以与人己愈多。<br />
既以财贿布施与人，而财益多，如日月之光，无有尽时。<br />
天之道，利而不害；<br />
天生万物，爱育之，令长大，无所伤害也。<br />
圣人之道，为而不争。<br />
圣人法天所施为，化成事就，不与下争功名，故能全其圣功也。<br />
<br />
<br />

                    </div></div><hr><script charset='utf-8' src='../../js/footer.js'></script></body></html>