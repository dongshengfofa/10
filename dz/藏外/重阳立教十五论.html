<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法重阳立教十五论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>重阳立教十五论</center></div><div class='fo'><center>经文出处:来自殆知阁</center><br/><br>
                        <br />
重阳立教十五论<br />
<br />
　　第一住庵<br />
<br />
　　凡出家者，先须投庵。<br />
<br />
　　庵者舍也，一身依倚，身有依倚，心渐得安。炁神和畅，人真道矣。<br />
<br />
　　凡有动作，不可过劳，过劳则损气;不可不动，不动则气血凝滞。须要动静得其中，然后可以守常安分。<br />
<br />
　　此是住庵之法。<br />
<br />
　　第二云游<br />
<br />
　　凡游历之道有二:一者看山水明秀，花木之红翠。或玩州府之繁华，或赏寺观之楼阁，或寻朋友以纵意，或为衣食而留心。如此之人，虽然万里之途，劳形费力，遍觅天下之景，心乱气衰，此乃虚云游之人。二者参寻性命，求问妙玄。登险之高山，访名师之不倦;度喧轰之运水，问道无厌。若一句相投，便有圆光内发。了生死之大事，作全其之丈夫。如此之人，乃真云游也。<br />
<br />
　　第三学书<br />
<br />
　　学书之道，不可寻文而乱目。<br />
<br />
　　当宜采意以合心，舍书探意采理。合理采趣，来得趣则可以收入之心。<br />
<br />
　　久久精诚，自然心光洋溢，智神踊跃，无所不通，无所不解。<br />
<br />
　　若到此则可以收养，不可驰骋耳，恐失于性命。<br />
<br />
　　若不穷书之本意，只欲记多念广。人前谈说，垮讶才俊。无益于修行，有伤于神气。虽多看书，与道何益。<br />
<br />
　　既得书意，可深藏之。<br />
<br />
　　第四论合药<br />
<br />
　　药者乃山川之秀气，草木之精华。一温一寒，可补可泻；一厚一薄，可表可托。肯精学者，活人之性命；若庸医者，损人之形体。<br />
<br />
　　学道之人，不可不通。若不通者，无以助道。<br />
<br />
　　不可执着，则有损于阴功。外贪财货，内费修真。不足今生招愆，切忌来生之报。<br />
<br />
　　吾门高弟，仔细参详。<br />
<br />
　　第五论盖造<br />
<br />
　　茅庵划舍，须要遮形，露宿野眠，触犯日月。<br />
<br />
　　苟或雕梁峻宇，亦非上士之作为；大殿高堂，岂是道人之活计。斫伐树木，断地脉之津液化道货财，取人家之血脉。<br />
<br />
　　只修外功，不修内行，如画饼充饥，积雪为粮，虚劳众力，到了成空。<br />
<br />
　　有志之人，早当觅身中宝殿，体外朱楼。不解修完，看看倒塌。<br />
<br />
　　聪明君子，细细察详。<br />
<br />
　　第六论合道伴<br />
<br />
　　道人合伴，本欲疾病相扶，你死我埋，我死你埋。<br />
<br />
　　然先择人，而后合伴。不可先合伴，而后择人。<br />
<br />
　　不可相恋，相恋则系其心；不可不恋，不恋则情相离。恋欲不恋，得其中道可矣。<br />
<br />
　　有三合三不合：明心，有慧，有志，此三合也。不明、着外境，无智慧、性愚浊，无志气、干打关，此三不合也。<br />
<br />
　　立身之本，在丛林合凭心志。不可顺人情，不可取相貌。唯择高明者，不上法也。<br />
<br />
　　第七论打坐<br />
<br />
　　凡打坐者，非言形体端然、瞑目合眼，此是假打坐也。<br />
<br />
　　真坐者，须要十二时辰，行住坐卧，一切动静中间，心如泰山，不动不摇，把断四门眼、耳、口、鼻，不令外景入内。但有丝毫动静思念，即不名静坐。<br />
<br />
　　能如此者，虽身处于尘世，名已列于仙位。不须远参他人，便是身内贤圣。<br />
<br />
　　百年功满，脱壳登真。一粒丹成，神游八表。<br />
<br />
　　第八论降心<br />
<br />
　　凡论心之道，若常湛然，其心不动。昏昏默默，不见万物；冥冥杳杳，不内不外。无丝毫念想，此是定心，不可降也。<br />
<br />
　　若随境生心，颠颠倒倒，寻头觅尾，此名乱心也。速当剪除，不可纵放，败坏道德，损失性命。<br />
<br />
　　行动坐卧常勤降，闻见知觉为病患矣。<br />
<br />
　　第九论炼性<br />
<br />
　　理性如调琴，弦紧便有断，慢则不应，紧慢得中，琴可调矣。<br />
<br />
　　则又如铸剑，钢多则折，锡多则卷，钢锡得中，则剑可矣。<br />
<br />
　　调炼性者，体此二法，则自妙也。<br />
<br />
　　第十论匹配五气<br />
<br />
　　五气聚于中宫，三元攒于顶上。青龙喷赤雾，白虎吐乌烟。万神罗列，白脉流冲。丹砂晃朗，铅汞凝澄。身且寄向人间，神已游于天上。<br />
<br />
　　第十一论混性命<br />
<br />
　　性者神也，命者气也。<br />
<br />
　　性若见命，如禽得风，飘飘轻举，省力易成。阴符经云：“擒之制在气”是也。<br />
<br />
　　修真之士，不可不参。不可泄露于下士，恐有神明降责。<br />
<br />
　　性命是修行之根本，谨紧锻炼矣。<br />
<br />
　　第十二论圣道<br />
<br />
　　入圣之道，须是苦志多年，积功累行。高明之士，贤达之流，方可入圣之道也。<br />
<br />
　　身居一室之中，性满乾坤。普天圣众，默默护持；无极仙君，冥冥围绕。名集紫府，位列仙阶。形且寄于尘中，心已明于物外矣。<br />
<br />
　　第十三论超三界<br />
<br />
　　欲界、色界、无色界，此乃三界也。<br />
<br />
　　心忘虑念，即超欲界。<br />
<br />
　　心忘诸境，即超色界。<br />
<br />
　　心着空见，即超无色界。<br />
<br />
　　离此三界，神居仙圣之乡，性有玉清之境矣。<br />
<br />
　　第十四论养身之法<br />
<br />
　　法身者，无形之象也。<br />
<br />
　　不空不有，无后无前，不下不高，非短非长。用则无所不通，藏之则昏默无迹。若得此道，正可养之。<br />
<br />
　　养之多则功多，养之少则功少。<br />
<br />
　　不可愿归，不可恋世，去住自然矣。<br />
<br />
　　第十五论离凡世<br />
<br />
　　离凡世者，非身离也，言心地也。<br />
<br />
　　身如藕根，心似莲花，根在泥而花在虚空矣。<br />
<br />
　　得道之人，身在凡而心在圣境矣。<br />
<br />
　　今之人，欲求不死而离凡世者，大愚，不达道理也。<br />
<br />
　　言十五论者，警门中有志之人，深可详察知之。<br />

                    </div></div><hr><script charset='utf-8' src='../../js/footer.js'></script></body></html>