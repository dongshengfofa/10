<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法中枢龟镜' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>中枢龟镜</center></div><div class='fo'><center>经文出处:来自殆知阁</center><br/><br>
                        中枢龟镜<br />
<br />
[唐]苏瓌<br />
<br />
（原注：「字昌容，雍州人，唐中宗宰相。以子颋有宰相器，暇日逡巡举二十七事豫戒之。及颋相，密以示宋璟，请号《中枢龟镜》云。」）<br />
<br />
　　宰相者，上佐天子，下理阴阳，万物之司命。居司命之位，苟不以道应命，翱翔自处，上则阻天地之交泰，中则绝性命之至理，下则阻生物之阜植。苟安一日，是稽阴诛，况久之乎！<br />
　　<br />
　　临大事，断大议，正道以当之。若不能，即速退。中枢之地，非偷安之所。<br />
　　<br />
　　平心以应物，无生妄虑。似觉非正，则速回之，使久而不失正也。<br />
　　<br />
　　敷奏宜直勿婉，应对无常。速机可以回小事，沈机可以成大计。<br />
　　<br />
　　同列之间，随器以应之，则彼自容矣。容则自峻其道以示之，无令庸者其来凂我也。贤者亲而狎之，无过狎而失敬，则事无不举矣。<br />
　　<br />
　　举一官一职，一将一帅，须其材德者。<br />
　　<br />
　　听众议以命之，公是非即无爽矣。<br />
　　<br />
　　人不可尽贤尽愚，汝惟器之。<br />
　　<br />
　　与正人言，则其道坚实而不渝。材人可以责成办事，办事不可与议。与之议，则失根本，归权道也。<br />
　　<br />
　　审奸吏，辞烦而忘亲者，去之。<br />
　　<br />
　　崇儒则笃敬，侈靡之风不作，不作则平和，平和则自臻理道矣。<br />
　　<br />
　　刺史县令，久次以居之，不能者立除之。无奸柄施恩，交驰道路，既失为官之意，受弊者随之矣。<br />
　　<br />
　　欲庶而富，在乎久安。<br />
　　<br />
　　不教而战，是谓弃之。<br />
　　<br />
　　佐理在乎谨守制度，俾边将严兵修斥堠，使封疆不侵，不必务广，徒费中国，事无益也。<br />
　　<br />
　　古者用刑，轻、中、重之三典，各有攸处。方今为政之道，在乎中典，谨而守之，无为人之所贰。<br />
　　<br />
　　无请数赦以开幸门。<br />
　　<br />
　　勿畏强御而损制度。<br />
　　<br />
　　教令少而确守之，则民情胶固矣。<br />
　　<br />
　　毋太刚以临人事③，虑不尽，臣不密，则失身。非所议者，勿与之言。<br />
　　<br />
　　勤思虑，不以小事而忽机管。<br />
　　<br />
　　财无多蓄，计有三年之用，外散之亲族。多蓄甚害义，令人心不宁，不宁则理事不当矣。<br />
　　<br />
　　清身检下，无使邪隙微开，而货流于外矣。<br />
　　<br />
　　远妻族，无使扬私于外，仍须先自戒谨。检子弟无令开户牖，毋以亲属挠有司。一挟私，则无以提纲在上矣。<br />
　　<br />
　　子弟壻居官，随器自任，调之勿过其器而居人之右。<br />
　　<br />
　　子弟车马服用，无令越众，则保家，则能治国。<br />
　　<br />
　　居第在乎洁，不在华，无令稍过，以荒厥心。<br />

                    </div></div><hr><script charset='utf-8' src='../../js/footer.js'></script></body></html>