<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法女论语' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>女论语</center></div><div class='fo'><center>经文出处:来自殆知阁</center><br/><br>
                        女论语第一 立身   <br />
　　<br />
　　凡为女子，先学立身，立身之法，惟务清贞。   <br />
　　清则身洁，贞则身荣。行莫回头，语莫掀唇。   <br />
　　坐莫动膝，立莫摇裙。喜莫大笑，怒莫高声。   <br />
　　内外各处，男女异群。莫窥外壁，莫出外庭。   <br />
　　男非眷属，莫与通名。女非善淑，莫与相亲。   <br />
　　立身端正，方可为人。   <br />
　　<br />
　　女论语第二 学作   <br />
　　<br />
　　凡为女子，须学女工。纫麻缉苎，粗细不同。   <br />
　　车机纺织，切勿匆匆。看蚕煮茧，晓夜相从。   <br />
　　采桑摘拓，看雨占风。滓湿即替，寒冷须烘。   <br />
　　取叶饲食，必得其中。取丝经纬，丈疋成工。   <br />
　　轻纱下轴，细布人筒。绸绢苎葛，织造重重。   <br />
　　亦可货卖，亦可自缝。刺鞋作袜，引线绣绒。   <br />
　　缝联补缀，百事皆通。能依此语，寒冷从容。   <br />
　　衣不愁破，家不愁穷。莫学懒妇，积小痴慵。   <br />
　　不贪女务，不计春秋。针线粗率，为人所攻。   <br />
　　嫁为人妇，耻辱门庭。衣裳破损，牵西遮东。   <br />
　　遭人指点，耻笑乡中。奉劝女子，听取言中。   <br />
　　<br />
　　女论语第三 学礼   <br />
　　<br />
　　凡为女子，当知礼数。女客相过，安排坐具。   <br />
　　整顿衣裳，轻行缓步。敛手低声，请过庭户。   <br />
　　问候通时，从头称叙。答问殷勤，轻言细语。   <br />
　　备办茶汤，迎来递去。莫学他人，抬身不顾。   <br />
　　接见依稀，有相欺侮。如到人家，当知女务。   <br />
　　相见传茶，即通事故。说罢起身，再三辞去。   <br />
　　主人相留，相筵待遇。酒略沾唇，食无义箸。   <br />
　　退盏辞壶，过承推拒。莫学他人，呼汤呷醋。   <br />
　　醉后颠狂，招人怨恶。当在家庭，少游道路。   <br />
　　生面相逢，低头看顾。莫学他人，不知朝暮。   <br />
　　走遍乡村，说三道四。引惹恶声，多招骂怒。   <br />
　　辱贱门风，连累父母。损破自身，供他笑具。   <br />
　　如此之人，有如犬鼠。   <br />
　　<br />
　　女论语第四 早起   <br />
　　<br />
　　凡为女子，习以为常。五更鸡唱，起着衣裳。   <br />
　　盥漱已了，随意梳妆。拣柴烧火，早下厨房。   <br />
　　摩锅洗镬，煮水煎汤。随家丰俭，蒸煮食尝。   <br />
　　安排蔬菜，炮豉舂姜。随时下料，甜淡馨香。   <br />
　　整齐碗碟，铺设分张。三餐饱食，朝暮相当，   <br />
　　莫学懒妇，不解思量。日高三丈，犹未离床。   <br />
　　起来已宴，却是惭惶。未曾梳洗，突入厨房。   <br />
　　容颜龌龊，手脚慌忙。煎茶煮饭，不及时常。   <br />
　　又有一等，哺缀争尝，未曾炮馔，先已偷藏。   <br />
　　丑呈乡里，辱及爷娘。被人传说，岂不羞惶。   <br />
　　<br />
　　女论语第五 事父母   <br />
　　<br />
　　女子在堂，敬重爹娘。每朝早起，先问安康。   <br />
　　寒则烘火，热则扇凉。饥则进食，渴则进汤。   <br />
　　父母检责，不得慌忙。近前听取，早夜思量。   <br />
　　若有不是，改过从长。父母言语，莫作寻常。   <br />
　　遵依教训，不可强梁。若有不谙，细问无妨。   <br />
　　父母年老，朝夕忧惶，补联鞋袜，做造衣裳。   <br />
　　四时八节，孝养相当。父母有疾，身莫离床。   <br />
　　衣不解带，汤药亲尝。祷告神祗，保佑安康，   <br />
　　设有不幸，大数身亡，痛入骨髓，哭断肝肠，   <br />
　　劬劳罔极，恩德难忘。衣裳装殓，持服居丧。   <br />
　　安理设祭，礼拜家堂。逢周遇忌，血泪汪汪。   <br />
　　莫学忤道，不敬爹娘。绝出一语，使气昂昂，   <br />
　　需索陪送，争竞衣装。父母不幸，说短论长。   <br />
　　搜求财帛，不顾哀丧。如此妇人，狗彘豺狼。   <br />
　　<br />
　　女论语第六 事舅姑   <br />
　　<br />
　　阿翁阿姑，夫家之主。既入他门，合称新妇。   <br />
　　供承看养，如同父母。敬事阿翁，形容不睹，   <br />
　　不敢随行，不敢对语。如有使令，听其嘱咐。   <br />
　　姑坐则立，使令便去。早起开门，莫令惊忤。   <br />
　　洒扫庭堂，洗濯巾布。齿药肥皂，温凉得所，   <br />
　　退步阶前，待其浣洗。万福一声，即时退步。   <br />
　　整办茶盘，安排匙箸。香洁茶汤，小心敬递。   <br />
　　饭则软蒸，肉则熟煮。自古老人，齿牙疏蛀。   <br />
　　茶水羹汤，莫教虚度。夜晚更深，将归睡处。   <br />
　　安置相辞，方回房户，日日一般，朝朝相似。   <br />
　　传教庭帏。人称贤妇，莫学他人，跳梁可恶。   <br />
　　咆哮尊长，说辛道苦，呼唤不来，饥寒不顾。   <br />
　　如此之人，号为恶妇。天地不容，雷霆震怒。   <br />
　　责罚加身，悔之无路。   <br />
　　  <br />
　　<br />
　　女论语第七 事夫  <br />
　　<br />
　　女子出嫁，夫主为亲。前生缘分，今世婚姻。  <br />
　　将夫比天，其义匪轻，夫刚妻柔，恩爱相因。  <br />
　　居家相待，敬重如宾。夫有言语，侧耳详听，  <br />
　　夫有恶事，劝谏谆谆。莫学愚妇，惹祸临身。  <br />
　　夫若外出，须记途程。黄昏未返，瞻望相寻，  <br />
　　停灯温饭，等候敲门，莫学懒妇，先自安身。  <br />
　　夫如有病，终日劳心。多方问药，遍处求神。  <br />
　　百般治疗，愿得长生。莫学蠢妇，全不忧心。  <br />
　　夫若发怒，不可生嗔。退身相让，忍气低声。  <br />
　　莫学泼妇，斗闹频频。粗线细葛，熨贴缝纫。  <br />
　　莫教寒冷，冻损夫身。家常茶饭，供待殷勤。  <br />
　　莫教饥渴，瘦瘠苦辛，同甘同苦，同富同贫。  <br />
　　死同葬穴，生共衣衾。能依此语，和乐琴瑟。  <br />
　　如此之女，贤德声闻。  <br />
　　<br />
　　女论语第八 训男女  <br />
　　<br />
　　大抵人家，皆有男女。年已长成，教之有序，  <br />
　　训诲之权，亦在于母。男人书堂，请延师傅。  <br />
　　习学礼义，吟诗作赋，尊敬师儒，束脩酒脯。  <br />
　　女处闺门，少令出户。唤来便来，唤去便去。  <br />
　　稍有不从，当加叱怒。朝暮训诲，各勤事务。  <br />
　　扫地烧香，纫麻缉苎。若在人前，教他礼数。  <br />
　　莫纵娇痴，恐他啼怒。莫从跳梁，恐他轻侮。  <br />
　　莫纵歌词，恐他淫污，莫纵游行，恐他恶事。  <br />
　　堪笑今人，不能为主。男不知书，听其弄齿，  <br />
　　斗闹贪杯，讴歌习舞。官府不忧，家乡不顾。  <br />
　　女不知礼，强梁言语。不识尊卑，不能针指。  <br />
　　辱及尊亲，有沾父母，如此之人，养猪养鼠。  <br />
　　<br />
　　女论语第九 营家  <br />
　　<br />
　　营家之女，惟俭惟勤。勤则家起，懒则家倾，  <br />
　　俭则家富，奢则家贫。凡为女子，不可因循。  <br />
　　一生之计，惟在于勤。一年之计，惟在于春。  <br />
　　一日之计，惟在于寅。奉箕拥帚，洒扫秽尘。  <br />
　　撮除邋遢，洁静幽清。眼前爽利，家宅光明。  <br />
　　莫教秽污，有玷门庭。耕田下种，莫怨辛勤。  <br />
　　炊羹造饭，馈送频频。莫教迟慢，有误工程，  <br />
　　积糠聚屑，喂养孳牲。呼归放去，检点搜寻。  <br />
　　莫教失落，扰乱四邻。夫有钱米，收拾经营。  <br />
　　夫有酒物，存积留停。迎宾待客，不可偷侵。  <br />
　　大富由命，小富由勤。禾麻菽麦，成栈成囷。  <br />
　　油盐椒鼓，盎雍装盛。猪鸡鹅鸭，成队成群。  <br />
　　四时八节，免得营营。酒浆食撰，各有余盈。  <br />
　　夫妇享福，欢笑欣欣。  <br />
　　<br />
　　女论语第十 待客  <br />
　　大抵人家，皆有宾主。滚涤壶瓶，抹光橐子。  <br />
　　准备人来，点汤递水。退立堂后，听夫言语。  <br />
　　细语商量，杀鸡为黍。五味调和，菜蔬齐楚。  <br />
　　茶酒清香，有光门户。红日含山，晚留居住。  <br />
　　点烛擎灯，安排卧具。钦敬相承，温凉得理，  <br />
　　次晓相看，客如辞去。酒饭殷勤，一切周至。  <br />
　　夫喜能家，客称晓事，莫学他人，不持家务。  <br />
　　客来无汤，慌忙失措。夫若留人，妻怀嗔怒。  <br />
　　有箸无匙，有盐无醋。打男骂女，争啜争哺。  <br />
　　夫受惭惶，客怀羞惧。有客到门，无人在户，  <br />
　　须遣家童，问其来处。当见则见，不见则避。  <br />
　　敬待茶汤。莫缺礼数。记其姓名，询其事务。  <br />
　　等到夫归。即当说诉。奉劝后人，切依规度。  <br />
　　<br />
　　女论语第十一 和柔  <br />
　　<br />
　　处家之法，妇女须能，以和为贵。孝顺为尊。  <br />
　　翁姑嗔责，曾如不曾。上房下户。子侄宜亲。  <br />
　　是非休习，长短休争。从来家丑，不可外闻。  <br />
　　东邻西舍，礼数周全。往来动问，款曲盘旋。  <br />
　　一茶一水，笑语忻然。当说则说，当行则行。  <br />
　　闲是闲非。不入我门。莫学愚妇，不间根源。  <br />
　　秽言污语，触突尊贤。奉劝女子，量后思前。  <br />
　　<br />
　　女论语第十二 守节  <br />
　　<br />
　　古来贤妇，九烈三贞。名标青史，传到如今。  <br />
　　后生宜学，勿曰难行。第一贞节。神鬼皆钦。  <br />
　　有女在室，莫出闲庭。有客在户，莫露声音。  <br />
　　不谈私语，不听淫音。黄昏来往，秉烛掌灯，  <br />
　　暗中出入，非女之经。一行有失，百行无成。  <br />
　　夫妻结发，义重千金。若有不幸，中路先倾。  <br />
　　三年重服。守志坚心。保持家业，整顿坟茔。  <br />
　　殷勤训子，存殁光荣。<br />
　　<br />
　　<br />

                    </div></div><hr><script charset='utf-8' src='../../js/footer.js'></script></body></html>