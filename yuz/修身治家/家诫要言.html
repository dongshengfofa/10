<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法家诫要言' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>家诫要言</center></div><div class='fo'><center>经文出处:来自殆知阁</center><br/><br>
                        家诫要言[明]吴麟徵<br />
　　 <br />
　　时学莫如谦，立事莫如豫，持己莫若恒，大用莫若畜。<br />
　　毋为财货迷，毋为妻子蛊，毋令长者疑，毋使父母怒。<br />
　　争目前之事，则忘远大之图；<br />
　　深儿女之怀，便短英雄之气。<br />
　　多读书则气清，气清则神正，神正则吉祥出焉，自天祐之；<br />
　　读书少则身暇，身暇则邪间，邪间则过恶作焉，忧患及之。<br />
　　能三才之谓儒，常愧顶天立地；<br />
　　备百行而为士，何容恕己责人。<br />
　　知有己不知有人，闻人过不闻己过，此祸本也。<br />
　　敌自私之念萌则铲之，谗谀之徒至则却之。<br />
　　邓禹十三杖策干光武，孙策十四为英雄，所忌行步殆不能前。汝辈碌碌事章句，尚不及乡里小儿。人之度量相越，岂止什伯而已乎！<br />
　　师友当以老成庄重、实心用功为良，若浮薄好动之徒，无益有损，断断不宜交也。<br />
　　方今多事，举业之外，更当进所学。<br />
　　碌碌度日，少年易过，岂不可惜。<br />
　　秀才本等，只宜暗修积学，学业成后，四海比肩。<br />
　　如驰逐名场，延揽声气，爱憎不同，必生异议。<br />
　　秀才不入社，作官不入党，便有一半身分。<br />
　　熟读经书，明晰义理，兼通世务。<br />
　　世乱方殷，八股生活，全然冷淡。<br />
　　农桑根本之计，安稳著数，无如此者。<br />
　　诗酒声游，非今日事。<br />
　　才能知耻，即是上进。<br />
　　鸟必择木而栖，附托非人者，必有危身之祸。<br />
　　见其远者大者，不食邪人之饵，方是二十分识力。<br />
　　男儿七尺，自有用处，生死寿天，亦自为之。<br />
　　语云：身贵于物。汲汲为利，汲汲为名，俱非尊生之术。<br />
　　人心止此方寸地，要当光明洞达，直走向上一路。<br />
　　若有龌龊卑鄙襟怀，则一生德器坏矣。<br />
　　立身无愧，何愁鼠辈。<br />
　　打扫光明一片地，囊贮古今，研究经史，岂可使动我一念。此七字真经也。<br />
　　功名之上，更有地步，义利关头，出奴入主，间不容发。<br />
　　少年作迟暮经营，异日决无成就。<br />
　　少年人只宜修身笃行，信命读书，勿深以得失为念，所谓得固欣然，败亦可喜。<br />
　　对尊长全无敬信，处朋侪一味虚憍，习惯既久，更一二十年，当是何物？<br />
　　交游鲜有诚实可托者，一读书则此辈远矣。省事省罪，其益无穷。<br />
　　人品须从小作起，权宜苟且诡随之意多，则一生人品坏矣。<br />
　　制义一节，逞浮藻而背理害道者比比，大抵皆是年少，姑深抑之。吾所取者，历练艰苦之士。<br />
　　多读书达观今古，可以免忧。<br />
　　立身作家读书，俱要有绳墨规矩，循之则终身可无悔尤。我以善病，少壮懒惰，一旦当事寄，虽方寸湛如，而展拓无具，只坐空疏卤莽，秀才时不得力耳。<br />
　　迩来圣明向学，日夜不辍，讲官蒙问，虽多不能支。东宫亦然。一日宫中有庆暂假，皇上语阁臣曰：“东宫又荒疏四五日矣。”汝辈一月潜心攻苦，能有几日？欲望学问之成，难矣！<br />
　　士人贵经世，经史最宜熟，工夫逐段作去，庶几有成。<br />
　　器量须大，心境须宽。<br />
　　切须鼓舞作第一等人勾当。<br />
　　真心实作，无不可图之功。<br />
　　竹帛青史，岂可让人！<br />
　　不合时宜，遇事触忿，此亦一病。多读书则能消之。<br />
　　忠信之礼无繁，文惟辅质；仁义之资不匮，俭以成廉。<br />
　　海内鼎族，子姓繁多，为之督者，其气象宽衍疏达，有礼法而无形畛，有化导而无猜刻，故一人笃生，百世茀郁，以酝酿深而承藉厚也。水清无鱼，墙薄亟裂。车鉴不远，尚其慎旃!<br />
　　谟道作事公，莫道开口是，恨不割君双耳朵，插在人家听非议；莫恃筑基牢，莫恃打算备，恨不凿君双眼睛，留在家堂看兴废。<br />
　　家之本在身，佚荡者往往取轻奴隶。<br />
　　家用不给，只是从俭，不可搅乱心绪。<br />
　　四方兵戈云扰，乱离正甚，修身节用，无得罪乡人。<br />
　　疾病只是用心于外，碌碌太过。<br />
　　家门履运，正当蹇剥，跬步须当十思。<br />
　　处乱世与太平时异，只一味节俭收敛，谦以下人，和以四 家 诫 要 言 处众。<br />
　　生死路甚仄，只在寡欲与否耳。<br />
　　水到渠成，穷通自有定数。<br />
　　治家，舍节俭别无可经营。<br />
　　待人要宽和，世事要练习。<br />
　　四方衣冠之祸，惨不可言，虽是一时气数，亦是世家习<br />
　　于奢淫不道，有以召之。若积善之家，亦自有获全者。<br />
　　不可不早夜思其故也。<br />
　　忧贫言贫，便是不安分，为习俗所移处。<br />
　　孤寡极可念者，须勉力周恤。<br />
　　近奉运当百六，到处多事，行过东齐，往往数百里绝人烟，缙绅衣冠之第，仅存空舍。河南尤惨，一省十亡八九。江南号为乐土，近亦稍稍见端，后忧患更不可测。<br />
　　凡事循省，收敛节俭，惜福惜财，多行善事，勿苟图利益，勿出入县门，勿为门客家奴所使，勿饱食安居晏寝，自鸣得意。<br />
　　厚朋友而薄骨肉，所谓务华绝根，非乎？戒之，戒之！<br />
　　世变日多，只宜杜门读书，学作好人，勤俭作家，保身为上。<br />
　　早完钱粮，谨持门户。<br />
　　儿曹不敢望其进步，若得养祖宗元气，于乡党中立一人品，即终身学究，我亦无憾。浮华鲜实，不特伤风败<br />
　　俗，亦杀身亡家之本。文字其第二义也。<br />
　　人情物态，日趋变怪，非礼义法纪所能格化，宜早自为计。<br />
　　若身在事内，利害不容预计，尽我职分，馀委之天而五 家 诫 要 言 已。<br />
　　陈白沙先生云：吾侪生分薄于福，敢求金？三复斯言，自可不肉而肥。<br />
　　家业事小，门户事大。<br />
　　人心日薄，习俗日非，身入其中，未易醒寤。但前人所行，要事事以为殷鉴。<br />
　　恶不在大，心术一坏，即入祸门。<br />
　　姻事只择古旧门坊、守礼敦实之家，可无后患。<br />
　　本根厚而后枝叶茂，每事宽一分即积一分之福。揆之天道，证之人事，往往而合。<br />
　　遇事多算计，较利悉锱诛，其过甚小，而积之甚大，慎之，慎之。<br />
　　茹荼历辛，自是儒生本色，须打清心地以图大业，万勿为琐琐萦怀。<br />
　　一念不慎，败坏身家有馀。<br />
　　世变弥殷，止有读书明理，耕织治家，修身独善之策。<br />
　　即仕进二字，不敢为汝曹愿之，况好名结交、嗜利召祸乎！<br />
　　游谈损德，多言伤神，如其不悛，误已误人。<br />
　　官长之前，止可将敬，不可逐膻。<br />
　　居今之世，为今之人，自己珍重，自己打算，千百之中，无一益友。<br />
　　俗客往来，劝人居积，谈人老成，一字入耳，亏损道心，增益障蔽，无复向上事矣。<br />
　　<br />

                    </div></div><hr><script charset='utf-8' src='../../js/footer.js'></script></body></html>