<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法朱子家训' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>朱子家训</center></div><div class='fo'><center>经文出处:来自殆知阁</center><br/><br>
                        《朱子家训》<br />
　　<br />
　　[清]朱用纯 <br />
　　<br />
　　黎明即起，洒扫庭除，要内外整洁。<br />
　　<br />
　　既昏便息，关锁门户，必亲自检点。 <br />
　　<br />
　　一粥一饭，当思来处不易；半丝半缕，恒念物力维艰。 <br />
　　<br />
　　宜未雨而绸缪，毋临渴而掘井。 <br />
　　<br />
　　自奉必须俭约，宴客切勿流连。 <br />
　　<br />
　　器具质而洁，瓦缶胜金玉；饭食约而精，园蔬愈珍馐。 <br />
　　<br />
　　勿营华屋，勿谋良田。 <br />
　　<br />
　　三姑六婆，实淫盗之媒；婢美妾娇，非闺房之福。 <br />
　　<br />
　　童仆勿用俊美，妻妾切忌艳妆。 <br />
　　<br />
　　祖宗虽远，祭祀不可不诚；子孙虽愚，经书不可不读。 <br />
　　<br />
　　居身务期质朴，教子要有义方。 <br />
　　<br />
　　莫贪意外之财，莫饮过量之酒。 <br />
　　<br />
　　与肩挑贸易，毋占便宜；见穷苦亲邻，须加温恤。 <br />
　　<br />
　　刻薄成家，理无久享；伦常乖舛，立见消亡。 <br />
　　<br />
　　兄弟叔侄，须分多润寡；长幼内外，宜法肃辞严。 <br />
　　<br />
　　听妇言，乖骨肉，岂是丈夫；重资财，薄父母，不成人子。 <br />
　　<br />
　　嫁女择佳婿，毋索重聘；娶媳求淑女，勿计厚奁。 <br />
　　<br />
　　见富贵而生谄容者，最可耻；遇贫穷而作骄态者，贱莫甚。 <br />
　　<br />
　　居家戒争讼，讼则终凶；处世戒多言，言多必失。 <br />
　　<br />
　　勿恃势力而凌逼孤寡；毋贪口腹而恣杀性禽。 <br />
　　<br />
　　乖僻自是，悔误必多；颓惰自甘，家道难成。 <br />
　　<br />
　　狎昵恶少，久必受其累；屈志老成，急则可相依。<br />
　　<br />
　　轻听发言，安知非人之谮诉，当忍耐三思； <br />
　　<br />
　　因事相争，焉知非我之不是，须平心再想。 <br />
　　<br />
　　施惠无念，受恩莫忘。 <br />
　　<br />
　　凡事当留余地，得意不宜再往。 <br />
　　<br />
　　人有喜庆，不可生妒忌心；人有祸患，不可生喜幸心。 <br />
　　<br />
　　善欲人见，不是真善，恶恐人知，便是大恶。 <br />
　　<br />
　　见色而起淫心，报在妻女；匿怨而用暗箭，祸延子孙。 <br />
　　<br />
　　家门和顺，虽饔飧不济，亦有余欢； <br />
　　<br />
　　国课早完，囊橐无余，自得其乐。 <br />
　　<br />
　　读书志在圣贤，非徒科第；为官心存君国，岂计身家。 <br />
　　<br />
　　守分安命，顺时听天。为人若此，庶乎近焉。<br />
　　<br />

                    </div></div><hr><script charset='utf-8' src='../../js/footer.js'></script></body></html>