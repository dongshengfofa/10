<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法杂纂三续' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>杂纂三续</center></div><div class='fo'><center>经文出处:来自殆知阁</center><br/><br>
                        杂纂三续[明]黄允交撰<br />
　　李义山，浪子，以巷谈寓滑稽。王君玉、苏子瞻各仿之。遂成风流雅谑。后有续者，不免画足，宁复遗珠。徒为大雅罪人，未必能博好诙士一轩渠也。壬子下第，出白门车中识。<br />
　　必不来<br />
　　贫士请贵要。子弟穷后邀帮闲。<br />
　　父母召训骄儿。衙官提势豪。冷曹结客。<br />
　　杀风景<br />
　　鼓吹游山。听歌说家务。<br />
　　松林作厕。对名姬骂坐。名山壁上题诗。<br />
　　不如不解<br />
　　衲子称诗。闺人识字。<br />
　　奴善作文。武将清谭。读书人精刀笔。<br />
　　难理会<br />
　　坊妓私谭。村巫作神语。  谬汉做文章。<br />
　　劝不得<br />
　　醉人唱曲。妒妻骂妾。<br />
　　炼炉火。讲道学。<br />
　　老人说远年事。爱小便宜。俗汉作诗。<br />
　　难忘<br />
　　游过好山水。良友箴规。<br />
　　宠婢为妻所遣。情人语。困厄时受人怜。<br />
　　不祥<br />
　　咒骂天地祖先。日晏高眠。<br />
　　遮护子孙过失。奴仆放谈。<br />
　　笑人家俭啬。听妇女傲尊长。<br />
　　开口说咒誓。妇女好游谈。<br />
　　女人口出是非。子弟好用机诈。与无赖往还。<br />
　　难久留<br />
　　爱赌人手中钱。败子肥田。<br />
　　无钱官居美任。雨中花。<br />
　　老年娶少艾。京中下第秀才。有妒妻蓄艳婢。<br />
　　学不得<br />
　　好音声。臂力。<br />
　　美姿貌。多子。不识羞。<br />
　　未足信<br />
　　公人说行止语。自称围棋高手。<br />
　　娼愿从良。假托熟说同心话。<br />
　　子弟向父兄言勤学。道学人称天理。<br />
　　游客雌黄人物。欲为夫纳妾。  边官夸说谋略。<br />
　　不可过<br />
　　赌博被禁。好饮人无酒。<br />
　　浪子乏缠头。荡姬受检束。<br />
　　暗欢喜<br />
　　掘地得藏金。贪人受重贿。<br />
　　理学人迁美官。拐人赚痴人得手。新妇见郎君貌美。<br />
　　阻兴<br />
　　赏花无沽酒处。村客闯席。佳期发疝。<br />
　　陡顿欢喜<br />
　　乞儿见横财。贫人得富妻。<br />
　　离乱后逢骨肉。多年致政忽起用。<br />
　　得人怜<br />
　　作家妻妾。孝顺儿。<br />
　　妇人不长舌。小儿不嫌粗糙。<br />
　　子弟好交长者。仆妾善体主人。<br />
　　可惜<br />
　　好天资不读书。名书画入村手。<br />
　　作诗赠俗人。清官罢职。<br />
　　好试文曳白。聪俊儿郎不自爱。有学人弄笔头。<br />
　　闷损人<br />
　　客途久雨。遇村老诉家务。<br />
　　急归阻风。赔俗士久谭。<br />
　　恶模样<br />
　　村汉着新衣。和尚发怒。<br />
　　妒妻骂婢。谄吏谒上司。学市井声态。<br />
　　这回得自在<br />
　　懒汉被逐。州县转京职。<br />
　　边军遇赦。妾值妒妻亡。<br />
　　迟滞<br />
　　贵人见客。小儿进学堂。<br />
　　遣爱婢。新婚远别。  清官升转。<br />
　　富贵相<br />
　　晚妆。记门簿。<br />
　　婢子宝钗罗袖。后庭弦索声。<br />
　　院内奚奴调马。古董客候门。<br />
　　叵耐<br />
　　无情妓。仆做主人。<br />
　　播弄亲朋骨肉。就中取利。<br />
　　庸人弹射文章。败军奏捷。<br />
　　少道理<br />
　　俗僧说法。醉汉教诲人。<br />
　　将军掉书袋。纵子弟游闲。<br />
　　冷淡<br />
　　三家村赛社。草县开操。<br />
　　广文先生升堂。措大会亲。初学人作赋。<br />
　　无凭据<br />
　　田夫讲故事。试场中更鼓。<br />
　　村巫符咒。妓家年纪。<br />
　　方士自称百岁。塞上叙军功。<br />
　　不相称<br />
　　重服挟妓。佛院养鸡豚。<br />
　　侩子吃斋。皂快不喝叱。<br />
　　措大斗鸡走狗。武将戒杀生。秀才出入公门。<br />
　　佯不会<br />
　　新妇推酒。坊伎减餐。尊长问卑幼歌唱。<br />
　　旁不忿<br />
　　豪家白占妻田。好官被劾。<br />
　　看杂剧邪人害正。谬汉讥驳好诗文。看唆弄痴人作过。<br />
　　怕人知<br />
　　僧道走狭邪路。客路带重赀。<br />
　　蓄违禁物。举子通关节。有私夫。<br />
　　不嫌<br />
　　贪人得薄赂。穷汉娶再醮妇。  淹滞措大中末榜。<br />
　　强陪奉<br />
　　妓伴老翁。村汉见贵亲。<br />
　　病人请客。老娶少妻。<br />
　　不图好<br />
　　罢任与上司放对。失节妇再嫁。<br />
　　革退吏胥发本官赃私。嫖荡后打《莲花落》。<br />
　　说不得<br />
　　同官挟去赃物。僧被行童对传。<br />
　　买字眼着赚。在任吃劫。讲学人遭妻欧。<br />
　　谩不得<br />
　　向牙郎说物价。妄诞措大遇主司。<br />
　　正人前漏脱空话。严明官听讼。对老伎使乖。<br />
　　讳不得<br />
　　阴疮出面。不爱好儿郎。<br />
　　易图谋<br />
　　贫家婢仆。俗客古书画。<br />
　　下僚财物。败子田园。<br />
　　没意头<br />
　　与俗人论词赋。向再醮妇谈贞烈事。对落第举子夸新郎君。<br />
　　重难<br />
　　暑月登楼饮酒。破船遭风。<br />
　　浊音人唱无板腔。隆冬落水。<br />
　　丑妻奇妒。独子不孝。失意后遇负心人。<br />
　　必不得<br />
　　索悭人酒食。偃蹇措大假贷。穷书生乞富家婚。<br />
　　不快意<br />
　　负病赏花。佳会主人欠踊跃。中秋月淡。<br />
　　不达时宜<br />
　　借书籍不还。强评前辈文字。<br />
　　闯妓席。书生御敌。<br />
　　对人家子弟说淫艳事。索不相知酒食。<br />
　　与无赖人辩曲直。邀落解秀才看迎举人。恶诗画强污人扇。<br />
　　不识羞<br />
　　单说富贵往还。开口脱空。<br />
　　高自称许。惯使小机术。<br />
　　剽窃诗文。逢人数子弟罪过。倚亲族贵势凌人。<br />
　　虚度<br />
　　少年不读书。月夜高眠。<br />
　　好山水不游赏。妾遇主母妒。荡子妇。<br />
　　不忍闻<br />
　　屠门宰杀声。雨夜啼鹃。<br />
　　边城报败。孤儿哭父。<br />
　　老人听《蒿里》歌。酷吏拷掠声。<br />
　　下第后唱《渭城》。恶少述淫亵语。<br />
　　改不得<br />
　　内相妇人形。见人便诙诨。<br />
　　好市井诡谲。不肯说真话。<br />
　　弄刀笔。喜暗唆。<br />
　　快意<br />
　　平城走骏马。饱帆张风。<br />
　　花时人送酒。年少儿子及第。<br />
　　胜地豪吟。美妾贤妻。<br />
　　听人说神仙侠烈。乘胜逐敌。<br />
　　<br />

                    </div></div><hr><script charset='utf-8' src='../../js/footer.js'></script></body></html>