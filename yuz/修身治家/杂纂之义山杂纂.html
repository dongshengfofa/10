<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法杂纂之义山杂纂' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>杂纂之义山杂纂</center></div><div class='fo'><center>经文出处:来自殆知阁</center><br/><br>
                        义山杂纂[唐]李义山撰<br />
　　<br />
　　必不来<br />
　　穷措大唤妓女。醉客逃席。<br />
　　把棒唤狗。客作偷物请假。追王侯家人。<br />
　　不相称<br />
　　先生不甚识字。贫斥使人。<br />
　　穷波斯。不解饮弟子。<br />
　　瘦人相扑。社长乘凉轿。<br />
　　瘦杂职。病医人。<br />
　　老翁入娼家。屠家念经。肥大新妇。<br />
　　羞不出<br />
　　新妇失礼。师姑怀孕。<br />
　　初落解。相扑人面肿。<br />
　　奴婢偷物败。犯奸。<br />
　　富人乍贫。重孝醉酒。<br />
　　子女豆瘢。处子犯物议。<br />
　　怕人知<br />
　　摄官系狱。犯人爱宠。<br />
　　匿人子女。贼把赃物。<br />
　　国忌动乐。亲情犯罪。透税。<br />
　　相似<br />
　　老鸦似措大，饥寒则吟。<br />
　　穷亲情似破袖肘，常自出。<br />
　　婢似猫儿，暖处便住。<br />
　　京官似冬瓜，暗长。<br />
　　印似婴儿，长长随身。<br />
　　馒头似表亲，独见相亲。<br />
　　燕子似尼姑，有伴方行。<br />
　　县官似虎狼，动要伤人。<br />
　　尼姑似鼠狼，入深处。<br />
　　乐官似喜鹊，人见不嫌。<br />
　　不嫌<br />
　　徒行得劣马。饥得粗饭。<br />
　　久贫得薄酒。渴饮冷浆。<br />
　　行久得坐次。行急得小船。遇雨就小屋。<br />
　　不如不解<br />
　　措大解声音，解则废业。<br />
　　妇人解诗，解则犯物议。<br />
　　劣奴解识字，解则作过。<br />
　　僧人解饮酒，解则昏教。<br />
　　子弟解烧炼，解则破产。<br />
　　官人解手艺，解则卑污。<br />
　　恶不久<br />
　　夫妇争小事。骂爱宠。<br />
　　大僚门客发怒。赃滥官打骂公人。奸污僧尼骂行童。<br />
　　迟滞<br />
　　老长官上任。佐官勾追人。<br />
　　谒致仕官。新媳妇见客。<br />
　　休官后出入。穷汉醵率。<br />
　　老剩员传语。贫家作会。孕妇行步。<br />
　　不得已<br />
　　忍病吃酒。掩意打儿女。<br />
　　大暑赴会。汗流行礼。<br />
　　为妻打骂爱宠。忍痛灼灸。<br />
　　为人题疏头。穷寺院待过客。<br />
　　被势位牵率。冒暑迎谒。老乞休致。<br />
　　失本体<br />
　　不学发遣书题，失子弟体。<br />
　　吊孝不哀，失凶礼体。<br />
　　不收拾碗器家事，口中不喃喃，失老婢体。<br />
　　送客不出门下厅，不安排椅榻，失主人体。<br />
　　不阑腰，不自持刀砧，失厨子体。<br />
　　不点检学生作课，不念书，失先生体。<br />
　　不口打口骂，失节级体。<br />
　　早晚不礼拜念佛，失僧尼体。<br />
　　仆子着鞋袜衣裳宽长，失仆子体。<br />
　　不听呼唤、不会传语，失院子体。<br />
　　逃席后不传语谢主人，失宾客体。<br />
　　唱小喏，行步迟缓，失武官体。<br />
　　恼人<br />
　　遇佳食味，睥胃不调。终夜欢饮，酒尊却空。<br />
　　赌博方胜，油尽难寻。牵不动驴马。<br />
　　相看上司忽背痒。淘井汉急尿屎。<br />
　　着不稳衣裳。扇不去蚊蝇。遣不动穷亲情。<br />
　　隔壁闻语<br />
　　说所送物好还么，必是不佳。<br />
　　新娶妇却道是前缘，必是丑。<br />
　　说食鲙恰好，必是少。<br />
　　说太公八十遇文王，必是不达。<br />
　　说食禄有地，必是差遣不好。<br />
　　说随家丰俭，必是待客不成礼数。<br />
　　说屋住得恰好，必是小狭。<br />
　　咒骂祖先，必是家计不成。<br />
　　不穷相<br />
　　骏马嘶。蜡烛泪。<br />
　　栗子皮。荔枝壳。<br />
　　堆垛钱米。遗下花钿。<br />
　　莺燕语。落花飞。<br />
　　高楼上唱歌。念书声。捣药碾茶声。<br />
　　谩人语<br />
　　说风尘有情。说烧炼致富。<br />
　　说在官课绩。说上位见知。<br />
　　说所入庄课。自说勤苦读书。<br />
　　说爱宠年纪小。穷县说官清。夸说器皿价例。<br />
　　酸  寒<br />
　　山县移市。村县喝道。<br />
　　书斋作会。村县待客。<br />
　　牛背上吹笛。骡鸣村中。<br />
　　村汉呼鸡。村汉着新衣。<br />
　　乞儿打驱傩。散乐打单枝鼓。<br />
　　不快意<br />
　　钝刀切物。破帆使风。<br />
　　鲙醋不中。筑墙遮山。<br />
　　树阴遮景致。花时无音乐。<br />
　　暑月背风排筵。夏月着热衣服。<br />
　　惶愧<br />
　　出门逢债主。少人物未还。<br />
　　犯人家讳忌。犯人家奴婢。<br />
　　去人家失礼。撞见仇家。<br />
　　醒酒后说醉时语。误说他心中讳事。<br />
　　煞风景<br />
　　松下喝道。看花泪下。<br />
　　苔上铺席。斫却垂杨。<br />
　　花下晒裩。游春重载。<br />
　　石笋系马。月下把火。<br />
　　步行将军。背山起高楼。<br />
　　果园种莱。花架下养鸡鸭。妓筵说俗事。<br />
　　难容<br />
　　僧道对风尘笑语。客作儿恼婢。<br />
　　少去就客。仆人学措大体段。<br />
　　卑幼傲尊长。发怒对长官。<br />
　　吏人学书语。虞候搀语论。<br />
　　不忍闻<br />
　　落第后闻喜鹊。旅店秋砧声。<br />
　　孤馆猿啼。市井秽语。<br />
　　做孝闻乐声。少妇哭夫。<br />
　　夜静闻乞儿声。才及第便卒。<br />
　　虚度<br />
　　好时节褊迫。花时多雨。<br />
　　好家业常厮吵。阉官有美妇。<br />
　　贫家节日。好景不吟。<br />
　　好厅馆不作会。贫家好花树。富家不会使用。<br />
　　不可过<br />
　　夏日肥汉。入舍妻恶。<br />
　　穷措大举选。严恶人家奴婢。<br />
　　遇着恶俗同官。守令发人家私事。<br />
　　大暑涉长途。对粗俗人久坐。<br />
　　遭贪酷上官。舟中雨漏。茅屋下秽湿<br />
　　意  想<br />
　　冬月着碧纱似寒。夏月见红似热。<br />
　　入神庙若有鬼。腹大师尼似有孕。<br />
　　重幕下似有人。过屠家觉膻。<br />
　　见冰玉心中凉。见梅齿软。<br />
　　恶模样<br />
　　作客与人争相骂。打球坠马。<br />
　　对大僚食咽。僧尼新还俗。<br />
　　做客踏翻台桌。说主人密事。<br />
　　对丈人丈母唱艳曲。嚼残鱼肉归盘上。<br />
　　对众倒卧。横箸在羹碗上。<br />
　　闷损人<br />
　　局席办请客不来。不唤自来。<br />
　　酒醉喝人。出门逢债主。<br />
　　物贱无钱买。大暑逢恶客。<br />
　　攫索人守着门。与仇家对坐。<br />
　　被醉人缠住不放。美妾妒妻。<br />
　　不达时宜<br />
　　不相称强学时样妆束。下贱人前谈经史。<br />
　　向娼妇吟诗。认他高贵为亲。<br />
　　入境不顺风仪。将男女赴筵。<br />
　　隔席和人唱。残食还主人。<br />
　　夸男女伎俩。将主人酒食做人情。<br />
　　筵上啜醋声。筵上包弹品味。奖男女娇騃。<br />
　　无所知<br />
　　与寡妇往来。与他饮食不谦让。<br />
　　借他物令人取。得人恩不思报。<br />
　　向人花园摘花果。入人房合取人物看。<br />
　　食后不起妨主人。穷汉说大话。<br />
　　家贫学人富。作客自呼宾。<br />
　　问主人鱼肉价。暑月排筵久坐。家贫不守已。<br />
　　痴顽<br />
　　有钱不还债。知过不能改。<br />
　　见他言语强拗。自不知非责人过。<br />
　　话语不信。把酒犯令不受罚。<br />
　　见人文字强评隲。家贫强作富贵相。<br />
　　少知尘俗<br />
　　狎近小人。合姓称名。<br />
　　和匙把箸。未语先笑。<br />
　　搀人话病。捶胸打背。<br />
　　学市廛语牵曳衣衫。筵上乱叫唤。<br />
　　着鞋卧人床。觑人不转睛。<br />
　　愚昧<br />
　　见人强语。背面说人过。<br />
　　讲他人恶事。弃家酖酒。<br />
　　讲人家密事。闻善不记。<br />
　　闻过作他人。党妻儿骂人。<br />
　　图他酒食作证人。说六亲过恶与外人。<br />
　　三头两面趋奉人。父母在索要分张。<br />
　　会聚不识尊长位次。有憾于人望人恕。有惠于人望人报。<br />
　　时人渐颠狂<br />
　　无因依妒毒仇记他人。酒后呼鬼神。<br />
　　孝子说歌令。重孝斗鸡走马。<br />
　　仇记恩门。长大汉放风筝。<br />
　　养闲汉出入。卖田业了吉凶。<br />
　　殢人掷杯珓。将田宅与人作保。妇女出街坊骂詈。<br />
　　非礼<br />
　　呼儿孙表德。母在呼舅作渭阳。<br />
　　呼他兄作家兄。呼他弟作舍弟。<br />
　　客穿人房合。对父母呼妻弟行。<br />
　　听妻话怪尊长。傲慢尊长不拜。祭亡人却动乐。<br />
　　不祥<br />
　　卧吃食。无事嗟叹。<br />
　　寝如尸。荐上座。<br />
　　露顶吃食。对日月大小便。<br />
　　未食碗中先插匙箸。卧床上唱歌曲。<br />
　　牵父母作咒誓。妇人发垂下不收。<br />
　　露顶写字。捶胸骂人。<br />
　　枉屈<br />
　　好父母无好子。好子无好妻。<br />
　　好女无好良人。有钱不会使。<br />
　　好衣不会着。向口惜食。<br />
　　家富不追陪。向身惜衣。<br />
　　好厅馆不洒扫。有匹帛不装着。<br />
　　男女长成不教。好闲废业。<br />
　　好颜色不解匹配。惜钱有病不医。<br />
　　家藏书不解读。好妾驱使重难事。<br />
　　明月夜旱睡。有好花不吟诗酌酒。<br />
　　近好山水不游玩。有美味悭藏臭腐。<br />
　　清要官自犯赃罪。年少时好闲不习事。权在手不作好事。<br />
　　须贫<br />
　　家有懒妇。早卧晚起。<br />
　　作债追陪。养子不及妇。<br />
　　狼藉米谷。仓库不点检。<br />
　　抛散饮食。庄园不收入。<br />
　　多输爱赌。漫藏贮不堪物。<br />
　　弃业逐乐。物贵争买。<br />
　　遮盖家作非为事。家事不惜爱。<br />
　　物贱算分文不买。爱赌博饮酒。<br />
　　多蓄爱宠。好迁移不止。<br />
　　好结纳权贵。悭不中礼。多作淫巧。<br />
　　必富<br />
　　勤求俭用。见艺广学。<br />
　　不迷酒色。不取债负。<br />
　　不嫌粗辣。爱惜家事衣服。<br />
　　耕种酿造及时。婢妾解机织。<br />
　　钱物出入有簿历。算计买卖不失时。<br />
　　及时收藏。检束家计不作践。<br />
　　常点检家事。夜眠早起。<br />
　　家养六畜。子弟一心。<br />
　　主母不信佛。诸妇和谐。积少成多。<br />
　　有智能<br />
　　立性有守。密事藏机。<br />
　　交结有智人。为客善谈对。<br />
　　临事有心机。有疑问人。<br />
　　酒后不多语。接论知今古。<br />
　　回避他人讳。不习贱劣事。<br />
　　入门问忌讳。入境问风俗。<br />
　　尊敬德行人。小人不亲近。<br />
　　不共愚人争是非。不妄自逞能。<br />
　　不妄信奴仆。夜间常醒睡。<br />
　　失去就<br />
　　卸起帽与人言谈。衩衣出门迎客。<br />
　　不敲门直入人家。主人未请先上厅坐。<br />
　　席局上不慎涕唾。主人未揖食先举箸。<br />
　　探手隔坐取物。众食未了先卸箸。<br />
　　开人家盘盒书启。骂人家奴婢。钻壁窥人家。<br />
　　养男训诲<br />
　　一曰习祖业。二立言不回。<br />
　　三知礼义廉耻。四精修六艺。<br />
　　五谈对明敏。六知尊卑威仪。<br />
　　七忠良恭俭。八孝敬慈惠。<br />
　　九博学广览。十与贤者交游。<br />
　　十一不事嬉游。十二有守。十三遇事有知识。<br />
　　养女训诲@<br />
　　一曰习女工。二议论饮食。<br />
　　三温良恭俭。四修饰容仪。<br />
　　五学书学算。六小心软语。<br />
　　七闺房贞洁。八艳词不唱。<br />
　　九闻事不传。十善事尊长。<br />
　　强会<br />
　　见他人文籍强披览。见他人鞍马逞乘骑。<br />
　　见他人弓矢强弹射。见他人文字强弹驳。<br />
　　见他人着衣强问色目。  见他人家事强处置。<br />
　　见他人斗打强助拳。见他人物件强评价色。见他人评论强断是非。<br />
　　无见识<br />
　　不问道理随人做事。不说事因先骂人。<br />
　　做贱劣人伎俩。俗人学僧家道场。<br />
　　遇事不分别是非。习工艺之事。<br />
　　不量能解使人。纵儿子学乐艺。<br />
　　不识字自撰。纵儿子笼养。<br />
　　男儿学女工。要小下便宜。<br />
　　十戒<br />
　　不得饮酒至醉。不得暗黑处惊人。<br />
　　不得阴损于人。不得独入寡妇人房。<br />
　　不得开人家书。不得戏取人物不令人知。<br />
　　不得黑暗独自出行。  不得与无赖子弟往还。<br />
　　不得借人物经旬不还。<br />
　　<br />

                    </div></div><hr><script charset='utf-8' src='../../js/footer.js'></script></body></html>