<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法杂纂续' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>杂纂续</center></div><div class='fo'><center>经文出处:来自殆知阁</center><br/><br>
                        杂 纂 续[宋]王君玉撰<br />
　　奴婢相<br />
　　添瓶满。挑灯长。<br />
　　放物当路。翻着衣裳。<br />
　　报卓子高。吃干饭。<br />
　　疾睡着。剪烛短。<br />
　　凡恶<br />
　　裹假紫头巾。系古样腰带。<br />
　　沥酒作咒。谈话眨眼。<br />
　　吃猪脏夹子。着绣鞋。<br />
　　敲卓子唱《文序子》。说大官是亲情。<br />
　　好看相扑。马上扠手祗揖。说着大官后扣头。<br />
　　易图谋<br />
　　邻舍猫儿。小儿手中物。<br />
　　卑官古画。上元夜出军水口。取债人物业。<br />
　　难奈何<br />
　　恃宠婢。有钱恶妻。<br />
　　咬人马。破活鲇鱼。<br />
　　被里狗蚤。解隐形贼。<br />
　　不识羞<br />
　　下第后人入期集院。新女婿浑身着新衣。<br />
　　被妓女不采后，强门前过。假低价物作贵价。<br />
　　赌输夸口。不请唤来掇坐。<br />
　　夸妓有情。边臣添兵权。<br />
　　夸妻端正。酒食店留得笔帖。<br />
　　不济事<br />
　　将女嫁内官。仕赌掷浑花。<br />
　　饭后请吃茶。持斋日作客。<br />
　　打杀人后戒酒。无钱断赌。<br />
　　大斧伤人手摩挲。临死许修善。<br />
　　断案了赦到。船行借得鞍马。<br />
　　酒尽伶人来。临老了及第。<br />
　　落解后试官道好程试。  临渴掘井。  江心补漏。<br />
　　暗欢喜<br />
　　丈夫商贩远归。赌钱札地位多一。<br />
　　卖棺闻人病重。同行拾得遗弃物。<br />
　　少男女闻女使怀妊。举人荐缄，缄达试官。<br />
　　磨勘选人横门，逢见院子点头。<br />
　　不得人怜<br />
　　卒死虔婆。钉手劫贼。<br />
　　偷食猫儿。咬人犬子。<br />
　　不孝义儿。别人家丑孩儿。<br />
　　使性气乞儿。不成器子弟。<br />
　　趁不得<br />
　　步行寻下水船。惊马脱笼。<br />
　　伴病起人吃饭。与村乐官合曲。<br />
　　少经纪后课钱。捉鸡猫儿。<br />
　　班行与文资磨勘。醉汉蹴踘。移日照人影。<br />
　　无凭据<br />
　　山县更鼓。选人改官。<br />
　　秀才应举。低手围棋。<br />
　　醉后许物。牙郎说咒。<br />
　　初学卜人断祸福。不封底锁。<br />
　　托鱼雁传书。无神通庙里杯筊。<br />
　　子女岁数。买妾问来历。<br />
　　不数料<br />
　　恶文章嫌科名低。老汉恨妻丑。<br />
　　嫌举主不才。不解作客叹沉滞。<br />
　　老子弟争行首。恶札人爱使笺纸。<br />
　　客作儿嫌人家茶饭。大将妻要人呼县君。<br />
　　巧人作事拙人不伏。押君借差嗔人不唤使。<br />
　　低棋人要与国手下棋。  牙校使人双控马。<br />
　　丑妻恨夫要娶妾。下贱人呼人表德。<br />
　　爱便宜<br />
　　不取钱官人贱买物。赌钱输人稍着。<br />
　　共吃果子拣大底。骑别人马远出。<br />
　　好使短陌钱。将生铁博针。<br />
　　共卧把自己被在上。寄槽养马。<br />
　　将虾钓鳌。畜养母狗雌猫。<br />
　　过不得<br />
　　出敕限灾伤状。赁房欠房钱。<br />
　　鞋线穿绣针。夫妻反目。<br />
　　狭巷骑马逢车子。临渡无船。<br />
　　省试落韵。逢大官节。<br />
　　谒上官被虱嘬。暑月酣睡被蝇扰。上司不喜。<br />
　　难理会<br />
　　波斯念《孔雀经》。醉汉寐语。<br />
　　杜撰草书。两人拽斜说话。<br />
　　古篆碑额。抽乱茸线。<br />
　　经纪人市语。短舌人骂詈。<br />
　　欠债无有约。哑汉做手势。<br />
　　远从兄弟服纪。大官侵占人田土。<br />
　　不识迟疾<br />
　　急如厕说葛藤话。留未食人吃茶。<br />
　　唤老娘逢人请召。留走马天使还赌赛。<br />
　　判状救火。告抢妻女依日期。<br />
　　发救兵须拣吉日。发仓赈饥待奏报。<br />
　　冷淡<br />
　　念曲子。说杂剧。<br />
　　吃素冷淘。斋筵听说话。<br />
　　军下人戏。无妓逃席。<br />
　　村伶打诨。吃水晶鲙不用醋。<br />
　　不识好恶<br />
　　失火处乞麸炭。岸上看人溺水。<br />
　　看斩人赏侩子好手。投事望人遗表。<br />
　　贫子去灯心皂荚铺上乞钱。养蚕处乞僵蚕。请举子明年教学。<br />
　　左科<br />
　　郑州出曹门。上厕回嗽口。<br />
　　应举下第授借差。下汴寻上水船。<br />
　　唤人父作大人。唤自己作足下。<br />
　　丈母牙痛，灸女婿脚根。问人及第，道甚年上叨忝。<br />
　　好杀合<br />
　　老妓嫁富商。曹司出职。<br />
　　应五六举，进士高等及第。猛将成功。贪官致仕。<br />
　　琅珰<br />
　　没折合襟剧。拖白举人。<br />
　　刹竿上幡。侯白船家。<br />
　　逃走带料。村妓唱长词。醉汉裩裆。<br />
　　恶行户<br />
　　暑月仵作家。世代劫墓。<br />
　　行法刽子。屈曲赁房。<br />
　　少思算<br />
　　低棋趁手下。无钱挟妓。<br />
　　荒唐举人逞俊。痴儿使爷钱。<br />
　　借钱当赌。秀才不读书。<br />
　　不相称<br />
　　水手淹杀。夫子逃学。<br />
　　师巫魇死。县尉着贼。<br />
　　知班失仪。孝服上着银带。<br />
　　草屋上安兽头。油画屎桶。<br />
　　搭材匠跌死。法司犯法。先生懒惰。<br />
　　自做得的<br />
　　木匠带枷。馆殿书启。<br />
　　师姑袈裟。冶人锅釜。<br />
　　服内怀孕。和尚犯戒还俗。看棋头撞。<br />
　　好看<br />
　　高楼上见人家失火。五花斩人。  岸上看遭风船。<br />
　　辍不得<br />
　　问患脚人借鞍乘。厨子处借刀。<br />
　　就雨中人借伞。三伏手中扇。取课钱逢亲作谒。<br />
　　少道理<br />
　　不会禅和尚问答。无证见论讼。<br />
　　老令断公事。初学读书人策论。<br />
　　和尚撰碑记。村学堂讲书。田夫论朝政。<br />
　　好笑<br />
　　对客泄气。村妓妆梳。<br />
　　长人着短衣。妇人坠马。<br />
　　口吃人相骂。村巫降神。<br />
　　阻兴<br />
　　点心处馒头来尽。  访妓有客。<br />
　　便风无帆。元宵寺门不得开。<br />
　　赌钱处烛灭。待游山雨下。<br />
　　玩月被云遮。新婚忽有疾。<br />
　　花时多事。赏花闻邻家哭声。<br />
　　不可托<br />
　　相新妇。觅女使。<br />
　　买马。往别州追妓。数不知数散钱。<br />
　　见和尚有五防<br />
　　冬月不请去头袖，防夏月不揖开襟。<br />
　　怀中有文字，防是上疏头。<br />
　　上元夜请檀施，防图谋人家口。<br />
　　爱弄人物，防教化去。<br />
　　厅上回顾左右，防说公事。<br />
　　四不愤<br />
　　直殿压京官。油饼压骨头。<br />
　　和尚压道士。见初学人及第。<br />
　　三官怕<br />
　　都监怕城门。提刑怕油饼。<br />
　　没用处<br />
　　过年桃符。破鞋袜。<br />
　　漏瓶罐。折针。<br />
　　旧历。秃笔。<br />
　　可惜许<br />
　　好女嫁丑汉。悭人有钱。<br />
　　富商据名妓。新鞋袴蹴踘。<br />
　　彩帛铺失火。歇妓被决。<br />
　　失手玉器。驴子吃牡丹。古铜器重铸。<br />
　　重难<br />
　　湿疮上吃棒。冬月饮冷酒。<br />
　　暑天赴公筵。陪奉着炙。<br />
　　许舍身修寺。炼顶求福。<br />
　　阵上带甲马。卧棘针乞钱。<br />
　　大雨中送殡。暑月检尸首。冬月跣足乘马。<br />
　　难忍奈<br />
　　观棋不得人教行。病起人忌日。<br />
　　脚骨上取箭头。患腹泄人寻厕不得。<br />
　　小儿灼艾。见人说无天理话。<br />
　　又爱又怕<br />
　　村里汉看弄神鬼。狗吃热油。<br />
　　无裩汉上秋千。小儿看杂剧。<br />
　　小儿放纸炮。新婚女子。<br />
　　初登山游玩。村夫看官讨。<br />
　　没意头<br />
　　入山访僧不遇。妓家夸会做活计。<br />
　　不禄底大官门前牵拢马。  对屠儿说买物放生。<br />
　　对将官说儒雅事。对僧道说异端害正。<br />
　　<br />

                    </div></div><hr><script charset='utf-8' src='../../js/footer.js'></script></body></html>