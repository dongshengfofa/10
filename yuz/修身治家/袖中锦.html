<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法袖中锦' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>袖中锦</center></div><div class='fo'><center>经文出处:来自殆知阁</center><br/><br>
                        袖中锦 [宋] 太平老人<br />
　天下第一 <br />
　　监书、内酒、端砚、洛阳花、建州茶、蜀锦、定磁、浙漆、吴纸、晋铜、西马、东绢、契丹鞍、夏国剑、高丽秘色、兴化军孑鱼、福州荔眼、温州挂、临江黄雀、江阴县河豚、金山咸豉、简寂观苦笋、东华门把鲊、京兵、福建出秀才、大江以南士大夫、江西湖外长老、京师妇人，皆为天下第一，他处虽效之，终不及。 <br />
　三出 <br />
　　凤州三出，手、柳、酒。宣州四出，漆、栗、笔、蜜。 <br />
　岭南节 <br />
　　岭南所重之节，腊一，伏二，冬三，年四。 <br />
　峡舟三字 <br />
　　川人雇舟出峡，有三字：新、轻、卓［卓谓不揽客货］。 <br />
　京妇美陋 <br />
　　京师妇人，美者谓之搭子，陋者谓之七。盖搭子者，女傍着子为好字。七者，谓其不成妇女也。七字不成女字。 <br />
　二妙 <br />
　　苏州儿，越州女。 <br />
　四禁 <br />
　　中书四禁：一曰漏泄，二曰稽缓，三曰遗失，四曰忘误。 <br />
　知酒法 <br />
　　知酒美恶法，但以手扣其坛，其声清而长者，其酒必佳；声重而短者，其酒苦；声不响，其酒必坏。 <br />
　老人十拗 <br />
　　老人有十拗：白日顿睡，夜闲不交睫。哭则无泪，笑则泣下。三十年前事总记得，眼前事转头忘了。吃肉肚里无，总在牙缝里。面白反黑，发黑反白。 <br />
　带子之人 <br />
　　常言带子之人性多毒，忽戏之恐招悔吝，如瞎子、缺子、跛子之类是也。 <br />
　少见三儿 <br />
　　世闲少见三儿，谓麻面老儿，秃鬓、凸肚乞儿。 <br />
　四事不可久恃 <br />
　　世闲四事不可久恃：春寒、秋热、老健、君宠。 <br />
　古所不及 <br />
　　章相言：近世有古所不及者三事，洛花、建茶、妇人脚。 <br />
　盗有三畏 <br />
　　盗者有常语曰：不怕你铁墙铁壁，只怕你恶犬健人。偷儿云：夜入人家有三畏，一畏有老人，二畏有孩儿，三畏乳犬。如金银物在大柜，有铁钮，贼不能入。 <br />
　唐畿尉六道 <br />
　　唐畿尉有六道：入御史为佛道，入评事为仙道，入赤县为人道，入畿丞为苦海道，入县令为畜生道，入判司为饿鬼道。 <br />
　四妖 <br />
　　世有四妖：宫殿高侈谓之土木之妖，珠玑锦绣谓之服饰之妖，洛中牡丹、维扬芍药谓之花妖，妇人美色、能文翰谓之人妖。 <br />
　仕宦三还 <br />
　　仕宦改官后有三还：教官改秩作县，为还俗；职官后作县，为还债；作令了作县，为还魂。 <br />
　四忌 <br />
　　人有四忌：一日之忌暮无饱食，一月之忌暮无大醉，一岁之忌暮无远行，终身之忌暮无然烛行房。 <br />
　鸡有五德 <br />
　　鸡一名烛夜，一名司晨，有五德：头有冠象文，足有距象武，遇敌则鬬象勇，得食相呼象义，鸣不失时象信。 <br />
　易为美 <br />
　　妇人三上三中三下，皆易为美：墙上、马上、楼上，旅中、醉中、日中，月下、烛下、帘下。 <br />
　仕宦五瘴 <br />
　　仕宦有五瘴：急催暴敛，剥下奉上，名曰赋租之瘴。深文以逞，善恶不白，名曰刑狱之瘴。昏晨酣宴，弛废王事，名曰饮食之瘴。侵牟民利，以实私储，名曰贪财之瘴。盛畜侍妾，以娱声色，名曰帷薄之瘴。 <br />
　五绝 <br />
　　汉篆、晋字、唐诗、宋词、元曲。 <br />
　三贱 <br />
　　明州有三贱：烧底贱，着底贱，吃底贱。或问其故，曰：烧底是灯草，着底是草鞋，吃底是盐。 <br />
　三荐 <br />
　　有人嘲小邑市云：茶店汤瓶不曾荐，客店床上无藁荐，大街上好放荐。<br />

                    </div></div><hr><script charset='utf-8' src='../../js/footer.js'></script></body></html>