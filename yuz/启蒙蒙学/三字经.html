<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法三字经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>三字经</center></div><div class='fo'><center>经文出处:来自殆知阁</center><br/><br>
                        三字经<br />
　　　<br />
　　清版　<br />
　　人之初　性本善　性相近　习相远　<br />
　　苟不教　性乃迁　教之道　贵以专　<br />
　　昔孟母　择邻处　子不学　断机杼　<br />
　　窦燕山　有义方　教五子　名俱扬　<br />
　　养不教　父之过　教不严　师之惰　<br />
　　子不学　非所宜　幼不学　老何为　<br />
　　玉不琢　不成器　人不学　不知义　<br />
　　为人子　方少时　亲师友　习礼仪　<br />
　　香九龄　能温席　孝于亲　所当执　<br />
　　融四岁　能让梨　弟于长　宜先知　<br />
　　首孝弟　次见闻　知某数　识某文　<br />
　　一而十　十而百　百而千　千而万　<br />
　　三才者　天地人　三光者　日月星　<br />
　　三纲者　君臣义　父子亲　夫妇顺　<br />
　　曰春夏　曰秋冬　此四时　运不穷　<br />
　　曰南北　曰西东　此四方　应乎中　<br />
　　曰水火　木金土　此五行　本乎数　<br />
　　曰仁义　礼智信　此五常　不容紊　<br />
　　稻粱菽　麦黍稷　此六谷　人所食　<br />
　　马牛羊　鸡犬豕　此六畜　人所饲　<br />
　　曰喜怒　曰哀惧　爱恶欲　七情具　<br />
　　匏土革　木石金　与丝竹　乃八音　<br />
　　高曾祖　父而身　身而子　子而孙　<br />
　　自子孙　至玄曾　乃九族　人之伦　<br />
　　父子恩　夫妇从　兄则友　弟则恭　<br />
　　长幼序　友与朋　君则敬　臣则忠　<br />
　　此十义　人所同　凡训蒙　须讲究　<br />
　　详训诂　名句读　为学者　必有初　<br />
　　小学终　至四书　论语者　二十篇　<br />
　　群弟子　记善言　孟子者　七篇止<br />
　　讲道德　说仁义　作中庸　子思笔　<br />
　　中不偏　庸不易　作大学　乃曾子　<br />
　　自修齐　至平治　孝经通　四书熟　<br />
　　如六经　始可读　诗书易　礼春秋　<br />
　　号六经　当讲求　有连山　有归藏　<br />
　　有周易　三易详　有典谟　有训诰　<br />
　　有誓命　书之奥　我周公　作周礼　<br />
　　着六官　存治体　大小戴　注礼记　<br />
　　述圣言　礼乐备　曰国风　曰雅颂　<br />
　　号四诗　当讽咏　诗既亡　春秋作　<br />
　　寓褒贬　别善恶　三传者　有公羊　<br />
　　有左氏　有谷梁　经既明　方读子　<br />
　　撮其要　记其事　五子者　有荀杨　<br />
　　文中子　及老庄　经子通　读诸史　<br />
　　考世系　知终始　自羲农　至黄帝　<br />
　　号三皇　居上世　唐有虞　号二帝　<br />
　　相揖逊　称盛世　夏有禹　商有汤　<br />
　　周文武　称三王　夏传子　家天下　<br />
　　四百载　迁夏社　汤伐夏　国号商　<br />
　　六百载　至纣亡　周武王　始诛纣　<br />
　　八百载　最长久　周辙东　王纲坠　<br />
　　逞干戈　尚游说　始春秋　终战国　<br />
　　五霸强　七雄出　嬴秦氏　始兼并　<br />
　　传二世　楚汉争　高祖兴　汉业建　<br />
　　至孝平　王莽篡　光武兴　为东汉　<br />
　　四百年　终于献　魏蜀吴　争汉鼎<br />
　　号三国　迄两晋　宋齐继　梁陈承　<br />
　　为南朝　都金陵　北元魏　分东西　<br />
　　宇文周　与高齐　迨至隋　一土宇　<br />
　　不再传　失统绪　唐高祖　起义师　<br />
　　除隋乱　创国基　二十传　三百载　<br />
　　梁灭之　国乃改　梁唐晋　及汉周　<br />
　　称五代　皆有由　炎宋兴　受周禅　<br />
　　十八传　南北混　辽与金　皆称帝<br />
　　元灭金　绝宋世　莅中国　兼戎狄　<br />
　　九十年　国祚废　太祖兴　国大明　<br />
　　号洪武　都金陵　迨成祖　迁燕京　<br />
　　十七世　至崇祯　权阉肆　寇如林　<br />
　　至李闯　神器焚　清太祖　膺景命　<br />
　　靖四方　克大定　廿一史　全在兹　<br />
　　载治乱　知兴衰　读史书　考实录　<br />
　　通古今　若亲目　口而诵　心而维　<br />
　　朝于斯　夕于斯　昔仲尼　师项橐　<br />
　　古圣贤　尚勤学　赵中令　读鲁论　<br />
　　彼既仕　学且勤　披蒲编　削竹简　<br />
　　彼无书　且知勉　头悬梁　锥刺股　<br />
　　彼不教　自勤苦　如囊萤　如映雪　<br />
　　家虽贫　学不辍　如负薪　如挂角　<br />
　　身虽劳　犹苦卓　苏老泉　二十七　<br />
　　始发愤　读书籍　彼既老　犹悔迟　<br />
　　尔小生　宜早思　若梁灏　八十二　<br />
　　对大廷　魁多士　彼既成　众称异　<br />
　　尔小生　宜立志　莹八岁　能咏诗　<br />
　　泌七岁　能赋棋　彼颖悟　人称奇　<br />
　　尔幼学　当效之　蔡文姬　能辨琴　<br />
　　谢道韫　能咏吟　彼女子　且聪敏　<br />
　　尔男子　当自警　唐刘晏　方七岁　<br />
　　举神童　作正字　彼虽幼　身己仕　<br />
　　尔幼学　勉而致　有为者　亦若是　<br />
　　犬守夜　鸡司晨　苟不学　曷为人　<br />
　　蚕吐丝　蜂酿蜜　人不学　不如物　<br />
　　幼而学　壮而行　上致君　下泽民　<br />
　　扬名声　显父母　光于前　裕于后　<br />
　　人遗子　金满籯　我教子　惟一经　<br />
　　勤有功　戏无益　戒之哉　宜勉力　<br />
　　<br />
　　民国复位版　<br />
　　人之初　性本善　性相近　习相远　<br />
　　苟不教　性乃迁　教之道　贵以专　<br />
　　昔孟母　择邻处　子不学　断机杼　<br />
　　荀季和　有义方　教八子　名俱扬　<br />
　　养不教　父之过　教不严　师之惰　<br />
　　子不学　非所宜　幼不学　老何为　<br />
　　玉不琢　不成器　人不学　不知义　<br />
　　为人子　方少时　亲师友　习礼仪　<br />
　　香九龄　能温席　孝于亲　所当执　<br />
　　融四岁　能让梨　弟于长　宜先知　<br />
　　首孝弟　次见闻　知某数　识某文　<br />
　　一而十　十而百　百而千　千而万　<br />
　　三才者　天地人　三光者　日月星　<br />
　　三纲者　君臣义　父子亲　夫妇顺　<br />
　　曰春夏　曰秋冬　此四时　运不穷　<br />
　　曰南北　曰西东　此四方　应乎中　<br />
　　曰水火　木金土　此五行　本乎数　<br />
　　十干者　甲至癸　十二支　子至亥　<br />
　　曰黄道　日所躔　曰赤道　当中权　<br />
　　赤道下　温暖极　我中华　在东北　<br />
　　寒燠均　霜露改　右高原　左大海　<br />
　　曰江河　曰淮济　此四渎　水之纪　<br />
　　曰岱华　嵩恒衡　此五岳　山之名　<br />
　　古九州　今改制　称行省　二十二　<br />
　　曰士农　曰工商　此四民　国之良　<br />
　　医卜相　皆方技　星堪舆　小道泥　<br />
　　地所生　有草木　此植物　遍水陆　<br />
　　有虫鱼　有鸟兽　此动物　能飞走　<br />
　　稻粱菽　麦黍稷　此六谷　人所食　<br />
　　马牛羊　鸡犬豕　此六畜　人所饲　<br />
　　曰喜怒　曰哀惧　爱恶欲　七情具　<br />
　　曰仁义　礼智信　此五常　不容紊　<br />
　　青赤黄　及白黑　此五色　目所识　<br />
　　酸苦甘　及辛咸　此五味　口所含　<br />
　　膻焦香　及腥朽　此五臭　鼻所嗅　<br />
　　宫商角　及征羽　此五音　耳所取　<br />
　　匏土革　木石金　与丝竹　乃八音　<br />
　　曰平上　曰去入　此四声　宜调协　<br />
　　九族者　序宗亲　高曾祖　父而身　<br />
　　身而子　子而孙　自子孙　至玄曾　<br />
　　五伦者　始夫妇　父子先　君臣后　<br />
　　次兄弟　及朋友　当顺叙　勿违负　<br />
　　有伯叔　有舅甥　婿妇翁　三党名　<br />
　　斩齐衰　大小功　至缌麻　五服终　<br />
　　凡训蒙　须讲究　详训诂　名句读　<br />
　　礼乐射　御书数　古六艺　今不具　<br />
　　惟书学　人共遵　既识字　讲说文　<br />
　　有古文　大小篆　隶草继　不可乱　<br />
　　若广学　惧其繁　但略说　能知原　<br />
　　为学者　必有初　小学终　至四书　<br />
　　论语者　二十篇　群弟子　记善言　<br />
　　孟子者　七篇是　辨王霸　说仁义　<br />
　　中庸者　子思笔　中不偏　庸不易　<br />
　　大学者　学之程　自修齐　至治平　<br />
　　此二篇　在礼记　今单行　本元晦　<br />
　　四书通　孝经熟　如六经　始可读　<br />
　　六经者　统儒术　文周作　孔子述　<br />
　　易诗书　礼春秋　乐经亡　余可求　<br />
　　有连山　有归藏　有周易　三易详　<br />
　　有典谟　有训诰　有誓命　书之奥　<br />
　　有国风　有雅颂　号四诗　当讽咏　<br />
　　周礼者　着六官　仪礼者　十七篇　<br />
　　大小戴　集礼记　述圣言　礼法备　<br />
　　王迹熄　春秋作　寓褒贬　别善恶　<br />
　　三传者　有公羊　有左氏　有谷梁　<br />
　　尔雅者　善辨言　求经训　此莫先　<br />
　　注疏备　十三经　惟大戴　疏未成　<br />
　　左传外　有国语　合群经　数十五　<br />
　　经既明　方读子　撮其要　记其事　<br />
　　古九流　多亡佚　取五种　备文质　<br />
　　五子者　有荀杨　文中子　及老庄　<br />
　　经子通　读诸史　考世系　知终始　<br />
　　自羲农　至黄帝　并顼喾　在上世　<br />
　　尧舜兴　禅尊位　号唐虞　为二帝　<br />
　　夏有禹　商有汤　周文武　称三王　<br />
　　夏传子　家天下　四百载　迁夏社　<br />
　　汤伐夏　国号商　六百载　至纣亡　<br />
　　周武王　始诛纣　八百载　最长久　<br />
　　周共和　始纪年　历宣幽　遂东迁　<br />
　　周道衰　王纲堕　逞干戈　尚游说　<br />
　　始春秋　终战国　五霸强　七雄出　<br />
　　嬴秦氏　始兼并　传二世　楚汉争　<br />
　　高祖兴　汉业建　至孝平　王莽篡　<br />
　　光武兴　为东汉　四百年　终于献　<br />
　　魏蜀吴　争汉鼎　号三国　迄两晋　<br />
　　宋齐继　梁陈承　为南朝　都金陵　<br />
　　北元魏　分东西　宇文周　与高齐　<br />
　　迨至隋　一土宇　不再传　失统绪　<br />
　　唐高祖　起义师　除隋乱　创国基　<br />
　　二十传　三百载　梁灭之　国乃改　<br />
　　梁唐晋　及汉周　称五代　皆有由　<br />
　　赵宋兴　受周禅　十八传　南北混　<br />
　　辽与金　皆夷裔　元灭金　绝宋世　<br />
　　莅中国　兼戎狄　九十年　反沙碛　<br />
　　太祖兴　称大明　纪洪武　都南京　<br />
　　迨成祖　迁宛平　十六世　至崇祯　<br />
　　权阉肆　流寇起　自成入　神器毁　<br />
　　清太祖　兴辽东　金之后　受明封　<br />
　　至世祖　乃大同　十二世　清祚终　<br />
　　凡正史　廿四部　益以清　成廿五　<br />
　　史虽繁　读有次　史记一　汉书二　<br />
　　后汉三　国志四　此四史　最精致　<br />
　　先四史　兼证经　参通鉴　约而精　<br />
　　历代事　全在兹　载治乱　知兴衰　<br />
　　读史书　考实录　通古今　若亲目　<br />
　　汉贾董　及许郑　皆经师　能述圣　<br />
　　宋周程　张朱陆　明王氏　皆道学　<br />
　　屈原赋　本风人　逮邹枚　暨卿云　<br />
　　韩与柳　并文雄　李若杜　为诗宗　<br />
　　凡学者　宜兼通　翼圣教　振民风　<br />
　　口而诵　心而维　朝于斯　夕于斯　<br />
　　昔仲尼　师项橐　古圣贤　尚勤学　<br />
　　赵中令　读鲁论　彼既仕　学且勤　<br />
　　披蒲编　削竹简　彼无书　且知勉　<br />
　　火焠掌　锥刺股　彼不教　自勤苦　<br />
　　如囊萤　如映雪　家虽贫　学不辍　<br />
　　如负薪　如挂角　身虽劳　犹苦卓　<br />
　　苏明允　二十七　始发愤　读书籍　<br />
　　彼既老　犹悔迟　尔小生　宜早思　<br />
　　若荀卿　年五十　游稷下　习儒业　<br />
　　彼既成　众称异　尔小生　宜立志　<br />
　　莹八岁　能咏诗　泌七岁　能赋棋　<br />
　　彼颖悟　人称奇　尔幼学　当效之　<br />
　　蔡文姬　能辨琴　谢道韫　能咏吟　<br />
　　彼女子　且聪敏　尔男子　当自警　<br />
　　唐刘晏　方七岁　举神童　作正字　<br />
　　彼虽幼　身己仕　尔幼学　勉而致　<br />
　　犬守夜　鸡司晨　苟不学　曷为人　<br />
　　蚕吐丝　蜂酿蜜　人不学　不如物　<br />
　　幼习业　壮致身　上匡国　下利民　<br />
　　扬名声　显父母　光于前　裕于后　<br />
　　人遗子　金满籯　我教子　惟一经　<br />
　　勤有功　戏无益　戒之哉　宜勉力<br />
　　<br />
　　<br />

                    </div></div><hr><script charset='utf-8' src='../../js/footer.js'></script></body></html>