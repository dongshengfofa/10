<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法养蒙便读' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>养蒙便读</center></div><div class='fo'><center>经文出处:来自殆知阁</center><br/><br>
                        养蒙便读 [民国]周秉清<br />
　　<br />
　　第一章　立<br />
　　正身垂手，双足齐整，不得欹斜，倚靠桌凳。<br />
　　立必平视，勿俯勿仰，勿左右顾，身勿偏向。<br />
　　侍于亲长，立必在旁，敬候意旨，不得匆忙。<br />
　　亲友聚谈，旁立听言，不得忘形，立于中间。<br />
　　第二章　行<br />
　　一步一起，须要端正，不可狂跑，不可跳振。<br />
　　行路勿疾，身正态徐，亲长若呼，却当疾趋。<br />
　　与人同行，须知左右，尊卑长幼，序其先后。<br />
　　将上堂，声必扬，将入户，视勿昂。<br />
　　毋侧听，毋嗷应，毋淫视，毋怠荒。<br />
　　第三章　坐<br />
　　坐必端正，齐脚定身，偃仰欹斜，都非坐形。<br />
　　勿伏几席，勿横两臂，敛手静心，正念所事。<br />
　　坐必安，执尔颜，请业则起，请益则起。<br />
　　第四章　卧<br />
　　早起晏眠，子弟之分，被勿覆首，卧必用枕。<br />
　　就寝脱衣，必置定所，学自着衣，勿常累母。<br />
　　卧必告亲，起致爱敬，及此晨问，亲前照应。<br />
　　童年渐长，当谙定省，亲被与衣，关心暖冷。<br />
　　眠有定时，起有定时，勿贪多睡，醒即披衣。<br />
　　不眠神疲，多眠昏沉，切勿昼寝，当惜分阴。<br />
　　睡为魔患，害道败德，及此童年，慎防懒逸。<br />
　　第五章　言语<br />
　　为子弟者，必谨语言，低声下气，分所当然。<br />
　　宜和宜缓，不可喧哗，谎言戏语，训责宜加。<br />
　　打人骂人，虽戏必戒，声色玩好，染之生怠。<br />
　　亲长教训，虚心听受，勿妄议论，自取过咎。<br />
　　教训有误，暂当隐默，不应急辩，形同忤逆。<br />
　　侍于亲长，声容宜肃，勿因琐事，大声呼叱。<br />
　　婢仆有过，宜且宽容，不应叫呼，奔告父兄。<br />
　　见人有过，反躬自管，不得纵口，说人长短。<br />
　　直言尽言，祸乱将及，更忌亢傲，与人争直。<br />
　　疑事勿质，直而勿有，私不当莳，笑不可苟。<br />
　　正尔容，听必慕，毋剿说，毋雷同。<br />
　　酒扫应对，进退周旋，童而习之，养成圣贤。<br />
　　第六章　饮食<br />
　　三餐粥饭，原为充饥，随缘饮食，非时勿思。<br />
　　美恶勿计，多少勿争，细嚼缓咽，勿令有声。<br />
　　举箸必置匙，举匙必置箸，尊长已起身，童子乃离座。<br />
　　食时要敛身，离案勿太逼，举箸要从容，入盘毋太急。<br />
　　饭菜毋泼掉，匙箸毋坠地，饮食要有节，养身兼习礼。<br />
　　毋流歠，毋叱食，毋反鱼肉，毋投与狗骨。<br />
　　毋扬饭，毋固获，毋絮羹，毋刺齿。<br />
　　勿饮滴酒，勿吸众烟，烟酒有毒，伤脑耗钱。<br />
　　一切肉品，含毒更多，食之变性，有乖平和。<br />
　　杀生食肉，违背仁理，蔬食养身，色鲜昧美。<br />
　　<br />
　　第七章　衣履<br />
　　衣冠鞋袜，皆须洁净，若能整齐，身亦端正。<br />
　　如当饮食，勿令污衣，如当行路，勿令溅泥。<br />
　　如当写字，勿令沾墨，如当盥面，勿令水湿。<br />
　　身勿近火，防炙衣服，足勿履水，防湿鞋袜。<br />
　　脱衣必摺，摺衣规矩，放于定处，乃易寻取。<br />
　　衣久必垢，宜勤浣濯，补缀无妨，但须整洁。<br />
　　衣求朴素，态贵从容，市井浮薄，勿染浇风。<br />
　　燕居独处，勿忘礼仪，虽当盛暑，不得袒衣。<br />
　　旧衣勿嫌，新衣勿喜，幼不爱穿，已类有志。<br />
　　衣之本义，蔽体御寒，一粟一丝，思来之艰。<br />
　　若贪华美，便为心病，心不去贪，云何作圣？<br />
　　第八章　读书<br />
　　读必端身，置书宜正，对字朗读，不可错认。<br />
　　眼到口到，还须心到，有此三到，易熟易晓。<br />
　　书须爱护，不可皱损，每次读完，掩束齐整。<br />
　　专心看字，断句朗读，目毋旁观，手毋弄物。<br />
　　书未通晓，肃立而问，师长答言，正身敬听。<br />
　　取用书物，当学从容，不得翻乱，任置西东。<br />
　　圣贤之道，全在书中，若明义理，堪学圣功。<br />
　　第九章　习字<br />
　　童子学书，先学执笔，指勿着毫，手勿染墨。<br />
　　纸勿染污，字勿草率，严正分明，一笔一画。<br />
　　研墨放笔，毋使有声，砚面桌面，戏书必惩。<br />
　　习字二法，曰摹曰临，临学其神，摹效其形。<br />
　　形在结构，神在用笔，临池贵多，古碑今帖。<br />
　　写信作文，宇代语言，著书教人，全赖字传。<br />
　　墨美字佳，见者欣悦，劝尔童子，勤学勿辍。<br />
　　第十章　卫生<br />
　　人生疾病，多由不节，既贻亲忧，又误功业。<br />
　　致病原因，二途所造，养身失宜，养心无道。<br />
　　祸从口出，病从口入，养身致谨，首在饮食。<br />
　　欲冀长生，在断酒肉，始仅提神，卒化诸毒。<br />
　　果谷菜蔬，滋养料丰，血清气健，返老还童。<br />
　　食宜细嚼，消化乃行，饱宜七成，肠菌不生。<br />
　　烟酒与茶，伤脑宜戒，盐糖食多，亦为胃害。<br />
　　霉物勿食，暑毒堪忧，坏果勿食，醇毒周流。<br />
　　二曰衣服，适体须宽，切忌短窄，束缚难安。<br />
　　布衣温暖，但贵洁清，切忌华美，丧志纷心。<br />
　　三曰房屋，窗须多辟，空气新鲜，神清血洁。<br />
　　温寒燥湿，毋过不及，光线适宜，勿伤目力。<br />
　　勿堆杂物，勿丛秽气，清净整齐，足资办事。<br />
　　尧殿土阶，禹屋茅茨，勿尚崇高，心动神疲。<br />
　　四曰劳逸，贵有节制，过劳则伤，过逸则驰。<br />
　　或运神思，或劳筋骨，及三刻钟，宜一休息。<br />
　　养心之道，寡欲为先，色欲食欲，淡则延年。<br />
　　好事多磨，如愿者少，知足常乐，不贪为宝。<br />
　　怒血变毒，忧忿伤人，忍怒息争，和气如春。<br />
　　得必有失，荣必有辱，遇事看破，神完气足。 <br />
　　为善最乐，心安理得，俯仰无惭，神闲意适。<br />
　　求不得苦，举世同然，何以忘忧？知命乐天。<br />
　　养身养心，为顺生理，借幻修真，非求不死。<br />
　　第十一章　事亲<br />
　　欲修圣功，始于孝亲，谁无父母，木本水源。<br />
　　仁及天下，爱始于亲，酬恩报德，育我情深。<br />
　　德配天地，莫大于孝，奉养慕敬，乃孝之道。<br />
　　弟子之职，在事亲长，拂试几案，扫除尘鞅。<br />
　　书籍笔砚，整理随时，亲所爱物，保而存之。<br />
　　十岁以后，先亲而起，盥毕亲前，问安如礼。<br />
　　父母将寝，整衾以待，已寝下帷，屏息出外。<br />
　　开门揭帘，勿令声响，门本关者，随手关上。<br />
　　夏日侍亲，挥扇却暑，冬察冷暖，照应炉火。<br />
　　进馔之礼，孝养所在，事亲习劳，骄慢必戒。<br />
　　亲膳将至，先试几案，敬安箸匙，器具勿乱。<br />
　　亲未举箸，不得先食，亲将食完，继亲而毕。<br />
　　亲嗜之物，移近亲前，尊长饭竣，躬撤几筵。<br />
　　晋王延，孝可贵，夏扇席，冬温被，<br />
　　自寒无全衣，养亲极滋味。<br />
　　养亲身，孝之始；养亲志，孝乃大；<br />
　　勿伤亲心，勿拂亲意。<br />
　　亲命即趋，唯勿稍迟，当食则吐，当业则投。<br />
　　出赴书塾，鞠躬告出，归见亲长，鞠躬告入。<br />
　　亲出亲入，敬慕和煦，毋得怠慢，视若无睹。<br />
　　弟子行事，必禀家长，不禀而行，是曰慢上。 <br />
　　幼勿远游，游必有方，不有私财，不衣裘裳。<br />
　　能顺即孝，悦亲为则，颜色词气，宜和勿直。<br />
　　亲责打，因爱子，勿违忤，速改悔。<br />
　　亲长有事，尽当服役，盥为捧巾，坐为正席。<br />
　　如此之类，不可殚述，但当敬慕，不可怠忽。<br />
　　亲有过，当几谏，挞流血，不敢怨。<br />
　　谏不从，巧对待，谏诸内，隐诸外。<br />
　　善则称亲，过则归己，普天之下，无不是的父母。<br />
　　养亲之身，为孝之恒，成亲之德，乃孝之纯。<br />
　　以道事亲，虽孝之大，自高卑亲，慢上宜戒。<br />
　　以善责亲，即伤亲心，罪同忤道，乖天和平。<br />
　　才能富贵，骄则贻诮，谁生汝身，而将亲傲？<br />
　　父母生我，劬劳鞠育，子壮亲衰，思之当哭。<br />
　　亲衰老，当伏侍；亲病痛，当医治；<br />
　　亲贫困，当安慰；亲劳苦，当身替。<br />
　　年暮需人，况当病苦，竭力奉侍，庶几反哺。<br />
　　侍疾勿怠，尽瘁弗止，不幸丧亡，饰终以礼。<br />
　　遗体归土，宜及其时，毋惑风水，久淹葬期。<br />
　　生则尽养，死则尽思，拜扫祭奠，勿亏礼仪。<br />
　　继母庶母，皆为吾母，既名之子，当孝无忤。<br />
　　养亲敬亲，孝事如仪，事长交友，一以贯之，<br />
　　仁民爱物，推广咸宜，童年知此，作圣之基。<br />
　　第十二章　友爱<br />
　　兄弟如手足，妻子如衣服。<br />
　　衣服破，尚可缝；手足断，不可续。<br />
　　兄弟不和，是名不义，因利而争，与兽奚异？<br />
　　互相友好，互相亲爱，让恕而行，终身勿改。<br />
　　姊曰女兄，妹曰女弟，相助相亲，同胞一体。<br />
　　兄宜爱弟，弟宜恭兄，饮食相让，财物公同。<br />
　　互相劝善，互相规过，疾病相扶，患难相顾。<br />
　　事奉亲长，互相分劳，研求学问，互相指导。<br />
　　常时和乐，天伦畅叙，变时急难，共御外侮。<br />
　　勿存私心，但爱妻子，勿争财货，致乖伦理。<br />
　　斗粟尺布，终贻后悔；煮豆燃箕，万世之耻。<br />
　　姜家大被，陈氏广席，但相爱好，不闻争夺。<br />
　　李绩姊病，煮粥须焚，岂无婢仆，爱姊心诚。<br />
　　温公事兄，饥寒时询，敬之如父，保之如婴。<br />
　　汉末饥，人相食，有赵礼，为贼得，其兄孝，<br />
　　奔贼围，谓弟瘦，逊我肥，贼叹服，俱令归。<br />
　　淳于崇，将被害，其弟恭，请身代，盗服义，反罗拜。<br />
　　父不慈，子当孝；兄不友，弟当悌。<br />
　　积诚既久，自能感应；诚能感神，况同人性？<br />
　　我为子弟，孝悌长上，我之子弟，自依榜样。<br />
　　弟兄既长，有贤不肖，或贫或富，或已异灶。<br />
　　养生送死，吉凶庆吊，财稍裕者，<br />
　　义当关照，友谊且然，同胞尤要。<br />
　　父母爱子，本无偏爱，长幼贤愚，平等看待。<br />
　　亲爱长兄，小弟未生，故弟罕说，父母偏心。<br />
　　亲爱幼子，兄等习见，故兄妄疑，亲有偏恋。<br />
　　父母何私？讵分彼此，曲尽孝道，方称令子。<br />
　　分财异居，私害难决，贵在互助，彼此周恤。 <br />
　　能让能容，孝悌俱全，能化妻孥，贤莫大焉。<br />
　　兄弟和睦，亲心亦悦，同志合力，必兴家业。<br />
　　第十三章　事长<br />
　　凡属父党，母党妻党，班次尊者，均为亲长。<br />
　　父母之友，皆为尊长，有齿有德，亦称乡长。<br />
　　授吾以业，育吾以德，是名师长，成吾人格。<br />
　　凡侍长者，敬顺为先，坐必谦下，行勿并肩。<br />
　　毋蹶尔足，勿乱尔衣，长者不及，儳言何为？<br />
　　长者在前，肃恭勿忘，命坐始坐，敛容整裳。<br />
　　命进则进，命退则退，履声轻和，常防粗厉。<br />
　　先生有问，辞毕而对，敬陈所见，词必谦退。<br />
　　对长者言，已必称名，言长者事，讳名勿称。<br />
　　长者问，对勿欺；长者令，行勿迟；长者赐，不敢辞。<br />
　　长者欠伸，告退请息；与人独语，屏身自出。<br />
　　尊容之前，宜慎咳唾，不敢叱狗，骇客于座。<br />
　　长者逾等，不问其年，侍坐侍馔，宜卑而谦。<br />
　　怠惰放肆，叱吒挥扬，是曰傲慢，败德召亡。<br />
　　途遇长者，疾趋肃立，温恭言语，当察颜色。<br />
　　侍长者行，必居其后，常恐问话，勿远左右。<br />
　　遇人于途，致敬即别，勿舍长者，与言琐屑。<br />
　　长者所视，意必随之，若其登陟，小心扶持。<br />
　　父齿随行，兄齿雁行，重任则分，轻任则并。<br />
　　若有校友，才德堪师，同学之长，敬而亲之。<br />
　　若服职务，必有主管，依法敬恭，勤职毋忝。<br />
　　亲亲为仁，敬长为义，及兹童年，躬行如礼。<br />
　　第十四章　夫妇<br />
　　有诸男女，久种善根，不娶不嫁，是名童贞。<br />
　　既有嫁娶，遂成配偶，男子名夫，女为之归。<br />
　　名义双立，道礼互遵，背道忘礼，忧苦之门。<br />
　　男子于妻，贵率以德，佐我事亲，助我立业。<br />
　　襄我为善，辅我治家，相勖以勤，相戒以奢。<br />
　　相勉以仁，相谅以恕，勿怠公益，勿贪逸豫。<br />
　　夫道若正，庶免家败，非遭劣妻，罔或破坏。<br />
　　女子于夫，贵成其德，夫不孝友，婉劝宜力。<br />
　　夫不勤学，勖以立志，夫有嗜好，设法戒弃。<br />
　　夫缺慈心，相导以仁，夫无正业，相儆以贫。<br />
　　善事姑嫜，致敬尽礼，勿恃才能，勿专顾己。<br />
　　和睦妯娌，管教儿女，相夫祭祀，勿忘厥祖。<br />
　　衣服饮食，照应丈夫，夫也外勤，内事多疏。<br />
　　清洁房屋，调和烹煮，管理婢仆，赖妻内助。<br />
　　男女婚配，必要相当，学同德同，庶免咎殃。<br />
　　学德既同，聘娶如礼，终有悔者，由弗慎始。<br />
　　贫贱非苦，富贵非乐，乐生于和，千金弗及。<br />
　　安贫耐富，忍让相济，非有大故，不得离异。<br />
　　遵斯遭礼，两美堪称，昌大家业，模范子孙。<br />
　　或因孽缘，配非其偶，意见参商，语言龃龉。<br />
　　或乏能力，或缺知识，安望治家？徒滋叹息。<br />
　　若更不贤，罔知礼义，唯议酒食，专尚华美，<br />
　　赌耗钱币，行干法纪，好作游观，怕亲书史。<br />
　　怠荒无度，傲纵背理，或夫或妻，有一于此，<br />
　　互薰成习，同归废驰，身败家亡，祸及孙子。<br />
　　世鉴昭昭，言之冷齿。一家虽小，国之份子。<br />
　　群家式微，国亦衰矣。丞民无德，宁勿嫁娶。<br />
　　第十五章　交友<br />
　　一乡之人，其数万千，是名同乡，不名为友。<br />
　　一校之中，生徒数百，是名同学，不名为友。<br />
　　友以助道，友以辅仁，行高责重，列予五伦。<br />
　　人有善恶，人有邪正，取友必择，不可不慎。<br />
　　心术邪曲，举动夸张，是名便辟，比匪堪伤。<br />
　　或性顺媚，一味阿谀，是名善柔，养我痈疽。<br />
　　或缺真诚，徒逞辩说，是名便佞，浮而不实。<br />

                    <br>
                        　　或事游戏，酒食流连，餔啜之徒，何德可言？<br />
　　或性贪鄙，不与而取，迹类偷窃，下流勿伍。<br />
　　或缺庄敬，谑浪笑傲，妄语绮言，有违圣孝。<br />
　　或勿下贱，执袖拍肩，不矜威仪，有损观瞻。<br />
　　或心残忍，毫无恻隐，即小观大，借彼内省。<br />
　　或不孝悌，性情乖逆，幼非佳儿，长为国贼。<br />
　　或惯欺诳，不诚不信，口是心非，何事可任？<br />
　　如是等人，无益有损，处以敬恭，心勿亲近。<br />
　　择交方法，观人宜慎，观人于微，听言观行。<br />
　　能仁必爱，有礼必让，诚则不欺，信则无诳。<br />
　　教行孝友，必明大义，存心济世，是谓有志。<br />
　　不贪财物，品必高洁，不轻忿怒，量能容物。<br />
　　小事能慎，大庶无愆，幼即如此，长必称贤。<br />
　　如斯等众，是名益友，敬之亲之，结交恐后。<br />
　　齿德俱尊，奉之为师，年岁相若，以兄事之。<br />
　　交友之道，惟淡乃成，甘如醴者，忿怒易生。<br />
　　交友之道，惟敬乃久，勿事狎亵，难善其后。<br />
　　毋矜势利，利尽交疏，毋尚意气，气衰情渝。<br />
　　交友之心，自满宜儆，虚能受益，满则招损。<br />
　　不尽人欢，不竭人忠，以全其交，慎始至终。<br />
　　不可挟长，不可挟贵，惟德是友，同心共济。<br />
　　士有诤友，令名日灼，他山之石，可以为错。<br />
　　人贵能施，有受必报，礼尚往来，莫乖礼教。<br />
　　况此良朋，助道辅仁，春秋佳日，过从宜频。<br />
　　岁时宴会，蔬餐相飨，讲学言志，奇文共赏。<br />
　　处为学友，出则同升，志同道合，大业可兴。<br />
　　若遇患难，互助有人，死生相共，笃于姻亲。<br />
　　世界人类，倘皆修德，交尽良朋，成极乐国。<br />
　　第十六章　服务<br />
　　人非独活，互助为义，为众服务，自他俱利。<br />
　　昔者孔孟，利济为心，关怀教养，说义称仁。<br />
　　释伽文佛，称曰大慈，慈能与乐，何惠不施？<br />
　　自古迄今，中国外国，明君贤相，为民瘁力。<br />
　　相尔后生，志云何立？为国宣劳，为民造福。<br />
　　劝尔小子，誓愿宜宏，博施济众，饶益群生。<br />
　　为民御灾，为民捍患，尽智竭忠，救苦救难。<br />
　　为民裕财，为民育德，二者之中，德育尤急。<br />
　　群众有德，施济者多，众知施济，财均民和。<br />
　　若专谋富，但能养民，有养无教，近于禽兽。<br />
　　当喻此旨，尽兹天职，量兼天下，惠周民物。<br />
　　欲能服务，当壹其心，尽此形寿，博爱众生。<br />
　　欲能服务，当励勤廉，勤能补拙，廉不爱钱。<br />
　　欲能服务，当具才智，无才无智，任事罔济。<br />
　　欲能服务，当勿畏难，忍辱负重，行心所安。<br />
　　欲能服务，当善容物，含宏光大，小过勿责。<br />
　　欲能服务，当善用人，用当其才，兼听则明。<br />
　　欲能服务，当矢忠诚，鞠躬尽瘁，不计死生。<br />
　　服务之时，无拘出处，当位乘权，惠民最溥。<br />
　　公团服务，并足利民，建策著书，亦训后昆。<br />
　　服务之事，大小惟均，土壤细流，山高海深。<br />
　　服务之人，男女无别，同为国民，同荷天职。<br />
　　当共精进，誓济群伦，及尔童年，早发大心。<br />
　　第十七章　改过<br />
　　人性之体，本然清净，无善无恶，湛如明镜。<br />
　　心识一动，好恶斯萌，发不中节，过乃滋生。<br />
　　过既本无，因妄而起，妄动不息，积习难止。<br />
　　一念之差，成妄想种，妄更生妄，如痴如梦。<br />
　　一言之失，驷马难追，积久说惯，不自知非。<br />
　　一行之隳，偶欺暗室，若不愧悔，又蹈前辙。<br />
　　过而不改，习惯成性，丛恶招殃，亡家丧命。<br />
　　若欲改过，但断此习，向所惯者，今立离绝。<br />
　　邪念偶生，主回心意，勿谓虚想，将战实事。<br />
　　戏语偶发，立志疚心，勿谓误言，弄假成真。<br />
　　非礼偶犯，立自矫正，勿谓小恶，癣疥致命。<br />
　　勿贪声色，勿爱财货，勿吸烟酒，勿好赌牌。<br />
　　勿杀生命，勿嗜美食，勿逞气忿，勿耽安逸。<br />
　　改勿畏难，逆水舟行，世无难事，有志竟成。<br />
　　改勿怕苦，忍耐为贵，苦尽甜来，身心无累。<br />
　　改勿怀惭，人孰无过，贵在洗心，涤除染污。<br />
　　古昔圣王，特设谏鼓，改过迁善，斯称明主。<br />
　　夏王大禹，闻善拜礼，孔徒仲由，闻过则喜。<br />
　　君有诤臣，士有诤友，欲改过者，亲贤为首。<br />
　　多亲贤友，近朱者赤，勿近恶人，近墨者黑。<br />
　　非礼勿视，非礼勿听，非礼勿言，非礼勿动。<br />
　　微命勿杀，非与勿取，勿起邪念，勿作诳语。<br />
　　虽处幽独，如对帝天，恭敬存诚，庶几圣贤。<br />
　　第十八章　立志<br />
　　相彼柏松，生而节直，雨露滋荣，荫干霄日。<br />
　　况忝为人，万物之灵，幼不立志，壮无所成。<br />
　　航海有针，发矢有鹄，因地不真，果招纡曲。<br />
　　立志要正，圣德是务，名位富厚，切勿生慕。<br />
　　立志要勤，勿依赖人，专精一业，养亲资生。<br />
　　立志要仁，利济为怀，专谋自利，败亡之阶。<br />
　　志要在道，勿在温饱，天下己任，切戒凡小。<br />
　　立志远大，要达究竟，无上上心，澈底发定。<br />
　　志大难偿，道高魔长，艰苦折挠，不改宗仰。<br />
　　恒戒贪逸，嗜好纷心，外染内夺，素志斯倾。<br />
　　志虽欲大，心欲其细，狂妄粗疏，必偾厥事。<br />
　　志虽欲高，气欲其下，骄矜凌人，忌多助寡。<br />
　　志虽欲远，行须自近，百尺楼高，筑基方寸。<br />
　　立志既宏，才必完全，舟巨无楫，难济大川。<br />
　　凡有志者，尤当勤学，学问思辨，笃行勿惑。<br />
　　才德俱全，堪为民福，是真立志，是真爱国。<br />
　　第十九章　修德<br />
　　学问之道，最重力行，说食不饱，空言无成。<br />
　　发心必诚，诚乃不息，事修理明，表里如一。<br />
　　力行而诚，乃己之德，内圣外王，究竟成佛。<br />
　　万行庄严，德为总持，择要渐修，念兹在慈。<br />
　　第一曰孝，惟养与敬，爱亲以德，悦心从命。<br />
　　第二曰悌，惟和与让，兄友弟恭，子孙榜样。<br />
　　第三曰忠，作事尽心，或为戚友，或为众民。<br />
　　勿轻然诺，一诺千金，竭智瘁力，不计死生。<br />
　　第四曰贞，乃德之千，诫尔群众，保持勿涣。<br />
　　女子不贞，行秽无耻，为人轻贱，谁怜忏悔？<br />
　　妇人不贞，溃防堕名，乱婚姻制，召祸亡身。<br />
　　男子不贞，纵欲悖理，乱婚姻制，祸及妻子。<br />
　　士夫不贞，名节扫地，罔尊正业，不存正气，<br />
　　正论既无，正道将替，祸及邦家，风俗颓靡。<br />
　　第五曰仁，爱众为本，富之教之，天下己任。<br />
　　民胞物与，己饥己溺，仁之至者，即圣即佛。<br />
　　第六曰义，顺理为先，行不背首，义在是焉。<br />
　　行不趋私，义即克全，外圆内方，即义即权。<br />
　　第七曰礼，威仪之节，礼以闲邪，礼以防逸，<br />
　　礼以止乱，礼以成德，诫尔童年，束身圭璧。<br />
　　第八曰智，迷悟攸关，学辨邪正，人察忠奸。<br />
　　多识明理，去非从是，守正不疑，庶乎近智。<br />
　　第九曰信，语贵有实，行必践言，辞无妄发，<br />
　　一诺不苟，而况赏罚？可格鬼神，可孚万国。<br />
　　第十曰慈，勿杀微命，毋结孽缘，恒有恻隐。<br />
　　救济苦难，施助勿吝，提倡疏食，挽回劫运。<br />
　　十一曰廉，勿盗一芥，让乃德美，贪为心害，<br />
　　名誉丧亡，家衰国败，非义勿取，铭为心戒。<br />
　　十二曰敬，正念常存，专精正业，亲近正人。<br />
　　非礼勿思，天帝降临，敬则获福，人神共钦。<br />
　　十三曰诚，戒毋自欺，意恶必去，自慊为归。<br />
　　为善尽力，发憾无遗，不愧不怍，乃德之基。<br />
　　十四曰恕，体谅为心，己恶勿施，不能当矜，<br />
　　犯非有意，误会偶生，自然息怒，自能容人。<br />
　　十五曰朴，惟俭与澹，衣服无华，食用毋滥，<br />
　　嗜欲须捐，荣华如幻，养廉全贞，渐登道岸。<br />
　　十六曰勤，戒惰与逸，学业而勤，资生有术；<br />
　　服务而勤，无惭报国。当惜分阴，尽瘁尔职。<br />
　　十七曰毅，强忍有功，立志既大，毅乃克终。<br />
　　富贵不淫，贫贱不移，威武不屈，斯真有为。<br />
　　十八曰恭，肃尔身容，重则有威，侮来无从。<br />
　　外恭内敬，邪念难萌，整齐严肃，道在其中。<br />
　　十九曰明，看理远到，浸润之谮，勿忘察照。<br />
　　肤受之愬，勿发之暴，酌理衡情，心镜明耀。<br />
　　二十曰公，公则民悦，学衡持平，与众守法。<br />
　　不偏不倚，勿隐勿欺，如日普照，如天无私。<br />
　　廿一曰宽，心捐逼迫，容人之过，隐人之恶。<br />
　　善善从长，罚罪无虐，宽则得众，从化而乐。<br />
　　廿二曰达，贵通事理，勿尚拘牵，当澈宗旨。<br />
　　识须观远，功无贪近，达变通权，义不失正。<br />
　　廿三曰惭，自愧卑劣，圣贤德量，我胡弗及？<br />
　　圣贤功业，我胡未立？每饭之思，发愤心决。<br />
　　廿四曰谦，虚怀接物，受宠若惊，敬愚如佛，<br />
　　智岂无遗，愚有一得，骄矜召祸，谦能获益。<br />
　　廿五曰忍，容忍为义，众苦以捐，万善斯备。<br />
　　忿争而忍，免乱大谋，下奠民命，上顺天和。<br />
　　贫贱而忍，免伤廉耻，知命乐天，背欲从理。<br />
　　艰苦而忍，镇静其心，忍辱负重，有志竟成。<br />
　　瞋恨而忍，免成过失，疑忌须捐，度量勿窄。<br />
　　贪欲而忍，免造恶业，妄想销除，身心安逸。<br />
　　廿六曰施，舍己利人，令众安乐，福德称尊。<br />
　　衣食财药，及余善举，是名财施，救人功溥。<br />
　　以善率众，以德诲人，是名法施，号无尽灯。<br />
　　扶危济困，温语霭容，名无畏施，霁月光风。<br />
　　廿七曰果，义主决断，善无宿诺，过不贰犯。<br />
　　防恶如寇，远离染污，闻义必从，痛戒犹豫。<br />
　　廿八曰勇，精进不已，用志不纷，凿井及水，<br />
　　务沉心气，勿顾生死，进锐退速，浅尝可耻。<br />
　　廿九曰定，心不起惑，外诱无权，胸有成竹，<br />
　　力镇危倾，见超凡俗，禅门妙定，泊然离欲。<br />
　　三十曰慧，究竟觉悟，云何宇宙，圣凡异趣，<br />
　　是有是空，云何应住，成此圆觉，乃菩提路。<br />
　　凡此诸德，心识所依，仁慈智慧，互用交资。<br />
　　以之淑身，贤圣可希；推化天下，一以贯之。<br />
　　德完功满，成佛所基，愿尔诸生，信受行持。<br />
　　<br />

                    </div></div><hr><script charset='utf-8' src='../../js/footer.js'></script></body></html>