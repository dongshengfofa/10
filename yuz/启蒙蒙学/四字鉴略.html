<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法四字鉴略' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>四字鉴略</center></div><div class='fo'><center>经文出处:来自殆知阁</center><br/><br>
                        《四字鉴略》 清 王仕云<br />
　　粤自盘古，生于大荒。首出御世，肇开混茫。<br />
　　天皇氏兴，澹泊而治。先作干支，岁时爰记。<br />
　　地皇氏绍，乃定三辰。人皇区方，有巢燧人。<br />
　　太昊伏羲，生于成纪。时河出图，用造书契。<br />
　　八卦始画，婚娶以正。<br />
　　炎帝神农，以姜为姓。树艺五谷，尝药辨性。<br />
　　轩辕黄帝，生而圣明。擒戮蚩尤，神化宜民。<br />
　　六相分治，律吕调平。五币九棘，泉货流行。<br />
　　麟凤显瑞，屈轶指佞。在位百年，文明渐兴。<br />
　　少昊颛顼，帝喾高辛。<br />
　　唐尧崛起，嗣挚而升。屋茅阶土，饭簋啜铏。<br />
　　华封致祝，蓂夹生庭。童谣叟歌，荡乎无名。<br />
　　有虞舜帝，克尽孝敬。象欲杀兄，帝愈恭顺。<br />
　　登庸受禅，陈鼓设旌。能进元恺，殛诛四凶。<br />
　　敬命九官，欣歌南风。迨南巡狩，苍梧考崩。<br />
　　夏禹俭勤，绩昭治水。嗣舜登位，建寅绝旨。<br />
　　铸鼎象物，拜善泣囚。一馈十起，典则贻后。<br />
　　启能敬承，徂征有扈。<br />
　　太康尸位，荒逸灭度。后羿畔距，仲康承祚。<br />
　　羿逐帝相，卒为浞弑。浞复弑相，王后奔仍。<br />
　　生子少康，灭浞中兴。<br />
　　迨帝孔甲，淫乱豢龙。<br />
　　传至履癸，尤为无道。成汤伐暴，放于南巢。<br />
　　有夏之世，更十七王。历四百年，至桀而亡。<br />
　　猗欤商汤，解网三面。用宽代虐，刑儆风愆。<br />
　　铭盘惕己，铸金救黔。大旱躬祷，六事格天。<br />
　　元孙太甲，颠覆典刑。放桐自艾，归亳称明。<br />
　　太戊修德，祥桑枯殒。祖乙盘庚，继世贤君。<br />
　　传至武丁，恭默思道。卜相得说，鼎耳雉鸲。<br />
　　反己修德，商道中兴。<br />
　　数传至纣，暴与桀增。宠溺妲己，酒池肉林。<br />
　　诛忠囚善，炮烙严刑。<br />
　　历六百年，二十八君。天命既改，商祚告终。<br />
　　维周文王，生有圣德。问安视膳，孝道允克。<br />
　　出猎得师，演易垂则。<br />
　　虞芮质成，归四十国。三分有二，终守臣节。<br />
　　武王观兵，白鱼入舟。孟津既会，胜殷遏刘。<br />
　　族闾封墓，释箕子囚。散财发粟，归马放牛。<br />
　　成王嗣服，礼成乐备。康王克缵，四海刑措。<br />
　　昭王溺楚，穆作祥刑。<br />
　　传至孝王，非子封秦。逮于夷王，觐始下堂。<br />
　　厉王暴虐，民口思防。宣王中兴，海内向风。<br />
　　幽王昏乱，弑于西戎。<br />
　　平王东迁，赏罚不行。齐晋秦楚，强伯专征。<br />
　　孔圣作经，托始于平。<br />
　　桓庄僖惠，襄顷匡定。简灵景悼，敬元贞定。<br />
　　哀思考王，弑逆多衅。<br />
　　威烈继立，三晋初命。王室式微，七国相晋。<br />
　　历安烈显，爰及慎靓。仪秦纵横，孟轲守正。<br />
　　传至赧王，二周沦亡。年逾八百，三十七王。<br />
　　秦始称帝，以吕易嬴。并吞六国，专尚刑名。<br />
　　焚书坑儒，北筑长城。阿房方起，沙丘殒身。<br />
　　李斯矫诏，二世称尊。望夷遇弑，秦祚逐倾。<br />
　　汉高起兵，破秦灭楚。三章约法，群才协辅。<br />
　　时有三杰，萧何信良。经营五载，帝业用成。<br />
　　惠帝嗣位，过于柔仁。遭母残虐，嗜饮弃政。<br />
　　吕后临朝，诸吕擅权。平勃交欢，刘氏以全。<br />
　　太宗孝文，恭俭宽仁。建贤劝农，加惠元元。<br />
　　景帝遵业，刻薄匪臧。废后易储，七国跳梁。<br />
　　世宗孝武，雄才大略。初向儒术，董生对策。<br />
　　协律定吕，祀郊兴学。<br />
　　继志神仙，复穷武功。才臣竞起，驰骛奋庸。<br />
　　汤禹定令，相如赋雄。武骞奉使，汲郑质直。<br />
　　卫青去病，扬名戎狄。至于受遗，霍光日磾。<br />
　　晚节知悔，得人最盛。轮台一诏，国本用滋。<br />
　　孝昭幼冲，天资明敏。辨忠识诈，惜年不永。<br />
　　孝宣励精，继续中兴。擢用儒臣，望之梁丘。<br />
　　以文章显，刘向王褒。<br />
　　安世充国，魏相丙吉。<br />
　　定国延年，将相是职。黄霸广汉，龚遂翁归。<br />
　　张敞延寿，治民莫追。惜开三衅，德教有亏。<br />
　　孝元嗣位，宠任宦戚。优柔寡断，忠良废斥。<br />
　　成帝耽色，王侯专恣。匡衡刘向，谏若罔知。<br />
　　迨至哀平，王莽伪恭。篡十七载，光武兴戎。<br />
　　恢廓大度，芟刈群雄。崇儒礼贤，俊义奋庸。<br />
　　伏湛循良，卓茂行谊。马援大才，宋弘重义。<br />
　　刘昆郭伋，杜诗张堪。一时郡守，允称兴贤。<br />
　　建武永平，吏事深刻。<br />
　　郭后废易，马援谗隙。中兴之美，史臣致惜。<br />
　　明帝幸学，三老五更。执经问难，冠带环门。<br />
　　云台纪勋，二十八人。元功邓禹，迄于刘隆。<br />
　　刘平善政，班超立功。惊戎廉范，拜井耿恭。<br />
　　肃宗宽厚，惜少刚德。宠任窦宪，用启外戚。<br />
　　和殇安懿，顺用阉宦。冲质不禄，无庸多责。<br />
　　时有数贤，俱擅美名。南阳朱季，毛义郑均。<br />
　　杨震清节，黄宪量深。虞诩增灶，张纲埋轮。<br />
　　桓帝不君，李杜下狱。<br />
　　梁冀虽殄，五侯肆毒。贤人忠愤，卒成党锢。<br />
　　颍川四长，荀氏八龙。范滂揽辔，李膺高风。<br />
　　崔寔政论，刘宠一钱。陈蕃下榻，刘宽蒲鞭。<br />
　　党人议起，狱系名贤。宦寺擅权，流毒缙绅。<br />
　　忠臣义士，骈首就戮。<br />
　　乃召外兵，以定王国。虺蜴虽除，虎狼入室。<br />
　　献生不辰，乾纲替陵。黄巾四起，宇内靡宁。<br />
　　董卓既诛，曹瞒肆凶。<br />
　　上弑母后，九锡自专。曹丕嗣位，遂移汉祚。<br />
　　时维玄德，中山苗裔。起兵讨贼，关张结义。<br />
　　三顾孔明，克取蜀地。<br />
　　亦有孙权，继兄开业。瑜昭同辅，东吴称杰。<br />
　　三分天下，鼎足而立。承汉正统，必归昭烈。<br />
　　后帝昏弱，初任孔明。姜维嗣之，中原九战。<br />
　　宠用黄皓，遂致沦陷。<br />
　　晋之世祖，为司马炎。篡魏灭蜀，君临百官。<br />
　　始尚仁俭，志怠平吴。杂戎内居，卒召五胡。<br />
　　迨至惠帝，贾后牝晨。祸起宗室，八王树兵。<br />
　　李雄继起，张方劫君。越还帝驾，中毒而崩。<br />
　　厥弟怀帝，天资亦明。时违势逆，行酒狄庭。<br />
　　愍帝嗣立，出降刘曜。逖侃诸贤，亦罔克效。<br />
　　元起江左，鲜志中兴。王敦谋逆，未能讨平。<br />
　　明帝继之，躬殄不衅。<br />
　　成帝嗣立，逆谋苏峻。向非温峤，何以存晋。<br />
　　康帝二载，穆帝幼龄。<br />
　　哀皇帝奕，简文孝武。桓温跋扈，安石辅政。<br />
　　苻坚入寇，玄石殄寇。至于安恭，遂失神州。<br />
　　刘裕篡晋，为宋高祖。清俭寡欲，严正有度。<br />
　　义符见废，传位于文。乃杀道济，坏其长城。<br />
　　孝武起兵，诛劭而立。子业狂暴，寿寂弑之。<br />
　　明帝在位，残杀无厌。苍梧遇刺，顺帝称禅。<br />
　　篡宋为齐，萧氏道成。<br />
　　武帝既殁，昭业昭文。俱未善终，明帝嗣兴。<br />
　　东昏追废，亡于宝融。<br />
　　梁祖萧衍，同泰舍身。逼于侯景，饿死台城。<br />
　　简文被弑，绎帝江陵。传至敬帝，遂禅于陈。<br />
　　霸先创国，兄子嗣位。末帝叔宝，淫虐肆非。<br />
　　周将杨坚，目如曙星。始篡周位，后复灭陈。<br />
　　为隋文帝，明察临民。<br />
　　杨广弑逆，淫酗色荒。狩于扬州，身殒国亡。<br />
　　帝侑帝侗，虚名空存。李渊篡位，隋祚遂倾。<br />
　　唐祖举兵，始自晋地。六年之中，海内咸义。<br />
　　世民承位，庙号太宗。除乱致治，功德兼隆。<br />
　　开馆延才，群贤协恭。房杜善断，马周切理。<br />
　　王珪确论，魏徵刚直。<br />
　　德参陈谟，玄素回天。惜多惭德，礼乐未娴。<br />
　　高宗莅治，溺爱衽席。卒致妖后，斩丧唐室。<br />
　　中宗久出，得志淫荒。武氏则天，以周易唐。<br />
　　梁公精忠，徐杜平恕。柬之五王，卒返唐绪。<br />
　　睿开玄宗，励精求治。姚崇宋璟，张说九龄。<br />
　　怀慎坐镇，韩休守正。几致太平，允称炽盛。<br />
　　天宝以后，宵人秉权。林甫腹剑，吉网罗钳。<br />
　　艳妃乱政，失国奔窜。<br />
　　皇子肃宗，灵武收兵。子仪光弼，克复二京。<br />
　　惜无远谋，专任辅国。朝恩观军，节度擅立。<br />
　　代宗平乱，能诛三宦。将任番戎，藩镇为患。<br />
　　吐蕃入寇，中原咸忧。郭公免胄，回纥方休。<br />
　　德宗初政，闻风仰慕。后用卢杞，奸邪流祸。<br />
　　顺宗喑疾，传子开泰。宪宗英武，克平淮蔡。<br />
　　李绛裴度，吉甫黄裳。唐之威令，几于复张。<br />
　　穆宗蒙业，牛李相倾。河朔再失，不可复兴。<br />
　　敬宗初立，优纳贤臣。继比群小，弑于克明。<br />
　　文宗嗣位，优柔少断。宦官专政，甘露生变。<br />
　　武宗敏达，委任智勇。克取太原，惜年不永。<br />
　　宣宗明察，称小太宗。懿宗骄奢，僖宗幼冲。<br />
　　委任令孜，盗起莫支。克用殉国，黄巢乃夷。<br />
　　至于昭宗，崔胤召兵。宦官虽戮，卒弑于温。<br />
　　末帝昭宣，天命去唐。册宝用奉，竟禅于梁。<br />
　　朱温七年，为子所弑。女贞灭圭，姻党依势。<br />
　　唐兵伐之，女贞自戮。<br />
　　后唐庄宗，英武特出。击燕灭梁，父命不辱。<br />
　　明宗皇帝，克用养子。每夕祝天，愿生圣主。<br />
　　闵帝宽柔，废于潞王。从珂未几，焚死唐亡。<br />
　　晋祖敬瑭，借兵契丹。重贵既执，国遂属汉。<br />
　　后汉知远，传子承祐。嬖悻擅权，天命不佑。<br />
　　周主郭威，将士推立。<br />
　　世宗柴荣，五代贤君。恭帝嗣位，周统用讫。<br />
　　宋祖匡胤，英明仁断。陈桥推戴，削平僭乱。<br />
　　崇儒爱民，文武辅治。温叟清介，赵普刚毅。<br />
　　曹彬治兵，窦仪端慎。<br />
　　太宗光义，恭俭恕仁。受兄顾命，可云守成。<br />
　　弟侄不禄，斧声生议。<br />
　　齐贤御戎，杨业无敌。雅量蒙正，竭诚田锡。<br />
　　继伦奇功，吕端辅嗣。<br />
　　真宗宽仁，有帝王量。信惑异端，天书屡降。<br />
　　幸澶退辽，赖准谋定。<br />
　　仁宗初年，西鄙驿骚。庆历以后，君子满朝。<br />
　　韩范富欧，吕诲杜衍。<br />
　　赵抃唐介，彦博司马。升遐之日，四海思慕。<br />
　　英宗嗣位，太后听治。两宫不和，韩欧调护。<br />
　　神宗即位，励精求治。贤臣纯仁，范镇苏轼。<br />
　　熙宁元丰，安石惠卿。新法乱政，西北用兵。<br />
　　哲宗嗣位，高后垂帘。罢停新法，任用忠贤。<br />
　　司马辅相，敌国戒边。<br />
　　及太后崩，追贬正人。内变外戎，祸乱纷纷。<br />
　　徽宗即位，穷极奢侈。天变民怨，贼寇蜂起。<br />
　　信任奸邪，忠良屏弃。开边生衅，金兵长驱。<br />
　　禅位太子，自称道君。卒为金掳，殂五国城。<br />
　　钦宗昏懦，亦为金掳。绍兴之末，殂于沙漠。<br />
　　高宗南渡，奸桧议和。虽有李纲，及鼎浚佐。<br />
　　厥时大将，张韩刘岳。不能恢复，偏安以殁。<br />
　　孝宗能养，思复大业。敌国鲜衅，和好仅得。<br />
　　光宗受禅，遭后悍妇。是时中外，汹汹无措。<br />
　　亟立其子，逆于上皇。及父告崩，不能成丧。<br />
　　宁宗不明，制于权臣。侂胄弥远，先后蒙君。<br />
　　理宗之朝，贤奸莫辨。时元灭金，威震海畔。<br />
　　度宗即位，似道专国。丧师失地，殆无虚日。<br />
　　恭帝嗣位，主少国危。兵入临案，执帝以归。<br />
　　至于端宗，碙洲告崩。末帝名昺，赴海而终。<br />
　　秀夫世杰，忘身殉国。有文天祥，忠孝激烈。<br />
　　宋自太祖，迄于帝昺。通记历年，三百云水。<br />
　　惟元世祖，仁明英武。克成大勋，混一区宇。<br />
　　文臣许姚，武则伯董。幅员之广，古未之有。<br />
　　成宗继之，善于守成。武宗更变，赐爵太盛。<br />
　　仁宗图治，黎民爱育。英宗笃孝，用法无私。<br />
　　见弑行幄，奸党畏之。<br />
　　泰定称帝，叠见灾异。明宗暴卒，在位未几。<br />
　　文宗袭位，犹能重儒。加封孔庙，列祀仲舒。<br />
　　宁宗早殇，顺帝怠荒。天眷有德，惟明太祖。<br />
　　礼聘群贤，用开治府。徐达遇春，刊定九土。<br />
　　定鼎金陵，传位太孙。皇孙建文，失之柔仁。<br />
　　成祖永乐，龙飞幽燕。师名靖难，迁都北京。<br />
　　仁宗昭皇，监国被谗。暨登大位，克任贤良。<br />
　　宣庙英武，历年十祀。三杨秉政，海内称治。<br />
　　英宗正统，轻举丧师。景泰继立，中国有主。<br />
　　于谦殚忠，北驾克还。<br />
　　潜处南内，七年复辟。徐石冒功，李岳襄治。<br />
　　宪宗成化，任阉媚佛。林俊直谏，王恕忠斥。<br />
　　孝宗弘治，黜奸进贤。谢迁刘健，大夏戴珊。<br />
　　武宗正德，宦瑾专横。宁藩肆逆，守仁克定。<br />
　　世宗肃皇，龙飞藩邸。定礼崇圣，作箴主敬。<br />
　　晚戮谏臣，惑于邪佞。<br />
　　穆宗隆庆，在位未永。神宗万历，四十八纪。<br />
　　始任居正，海瑞清直。末年深拱，政事有失。<br />
　　光宗泰昌，号称仁贤。在位一月，龙驭上仙。<br />
　　熹宗天启，魏宦擅权。诛戮忠良，邦国用殄。<br />
　　庄烈崇祯，克诛逆阉。流寇肆虐，臣工匪比。<br />
　　遂致沉没，悲哉陨涕。<br />
　　弘光南渡，僭位金陵。去贤用佞，一载出奔。<br />
　　大清奋起，薄海一统。<br />
　　辛亥革命，帝制告终。<br />
　　<br />

                    </div></div><hr><script charset='utf-8' src='../../js/footer.js'></script></body></html>