<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法幼学歌' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>幼学歌</center></div><div class='fo'><center>经文出处:来自殆知阁</center><br/><br>
                        卷一 天文门<br />
<br />
<br />
　　九重天（本《明史 天文志》及《皇朝通志》）<br />
<br />
　　宗动天居第九重，次为垣、宿是经星。土星、木、火、太阳位，金、水、太阴（月）在下层。<br />
　<br />
　　九天<br />
<br />
　　中央钧天东苍（一作旻）天，东北旻（一作变）天北曰元。西北幽天西方昊（一作成），西南朱天南方炎（一作赤）。东南一方阳天位，《汉书》颜《注》至今传。（《太元经》九天，作中天、羡天、从天、更天、晬天、廓天、减天、沈天、成天。）<br />
　<br />
　　七政<br />
<br />
　　七政堪详纪，中天日、月明。木、火、金、水、土，焜耀五名星。<br />
　<br />
　　九道<br />
<br />
　　天之中央黄道一，东二青道南二赤。西白道二北黑二，九道名详《天文志》。<br />
　<br />
　　日月食<br />
<br />
经纬同度乃有食：日食恒在合朔时，月在地与日之间，月蔽人目不见日；月食每当望日看，望时地在日月间，月为地隔日光掩，食之分秒浅深悬。<br />
<br />
五星<br />
<br />
　　五星首木为岁星（春，东方），南方荧惑火星明（夏）。太白金星（秋，西方）辰星水（冬，北方），中央土星填星名（季夏）。<br />
　<br />
　　三垣<br />
<br />
　　上垣太微称，紫微垣在中。下垣为天市，三垣可洞明。<br />
　<br />
　　四宫<br />
<br />
　　东宫为苍龙，朱雀是南宫。西宫乃白虎，北宫元武称。<br />
　<br />
　　二十八宿（成歌）<br />
<br />
　　角、亢、氐、房、心、尾、箕，斗、牛、女、虚、危、室、壁，奎、娄、胃、昴、毕、觜、参，井、鬼、柳、星、张、翼、轸。<br />
　<br />
　　步天歌（成歌。本《文献通考》，参用《高厚蒙求》）<br />
　<br />
　　紫微垣<br />
<br />
　　中元北极紫微宫，北极五星在其中：大帝之座第二珠，第三宫中庶子居。第一前星曰太子，四为后宫五天枢。左右四星名四辅，天一、太一当门路。左枢、右枢夹南门，两面营卫一十五。上宰、少尉两相对，少宰、上辅次少辅。上卫、少卫次上丞，后门东边大赞府。门西唤作一少丞，以次却向门前数。阴德门里两黄聚，尚书以次其位五。女史柱史各一户，御女四星五天柱。大理两星阴德边，句陈尾指北极颠，句陈六星六甲前。天皇独在句陈里，五帝内座后门是。华盖并杠十六星，杠作柄象盖伞形。盖上连连九个星，名曰传舍如连丁。垣外左右各六珠，右是内阶左天厨。阶前八星名八谷，厨下五个天棓宿。天床六星左枢在，内厨两星右枢对。文昌斗上半月形，稀疏分明六个星。文昌之下曰三师，太尊只向三公明。天牢六星太尊边，太阳守在四势前。一个宰相太阳侧，更有三公相西偏，即是元戈一星圆。天理四星斗里暗，辅星近着开阳澹。北斗之宿七星明，第一主帝名枢精。第二第三璇、玑是，第四名权第五衡。开阳、摇光六、七名，摇光左三天枪横。<br />
　<br />
　　太微垣<br />
<br />
　　上元天庭太微宫，昭昭列象布苍穹。端门只是门之中，左右执法门西东。门左皂衣一竭者，以次即是乌三公。三黑九卿公背旁，五黑诸侯卿后行。四个门西主轩屏，五帝内座于中正。幸臣太子并从官，乌列帝后从东定。郎将虎贲居左右，常陈郎位居其后。常陈七星不相误，郎位陈东一十五。两面宫垣十星布，左右执法是其数。宫外明堂布政宫，三个灵台候云雨。少微四星西南隅，长垣双双微西居。北门西外接三台，与垣相对无兵灾。<br />
　<br />
　　天市垣<br />
<br />
　　下垣一宫名天市，两扇垣墙二十二。当门六角黑市楼，门左两星是车肆。两个宗正四宗人，宗星一双亦依次。帛度两星屠肆前，候星还在帝座边。帝座一星常光明，四个微茫宦者星。以次两星名列肆，斗斛帝前依其次，斗是五星斛是四。垣北九个贯索星，索口横者七公成。天纪恰似七公形，数着分明多两星。纪北三星名女床，此座还依织女旁。三元之象无相侵，二十八宿随其阴。（补十一国歌）河中、河间晋、郑、周，秦连蜀、巴细搜求。十一星属十一国，梁、楚、韩邦在尽头。魏、赵、九河与中山，齐、吴越、徐、东海间。燕连南海尽属宋请君熟记有何难。<br />
　<br />
　　东方七宿<br />
<br />
　　〖角〗两星南北正直着，中有平道上天田，总是黑星两相连。别有一乌名进贤，平道右畔独渊然。最上三星周鼎形，角下天门左平星，双双横于库楼上，库楼十星屈曲明。楼中柱有十五星，三三相着如鼎形。其中四星别名衡，南门楼外两星横。<br />
　<br />
　　〖亢〗四星恰似弯弓状，大角一星直上明。折威七个亢下横，大角左、右摄提星、三三相似如鼎形。折威下左顿顽星，两个斜安黄色精。顽西二星号阳门，色若顿顽直下存。<br />
　<br />
　　〖氐〗四星似斗侧量米，天乳氐上黑一星，世人不识称无名。一个招摇梗河上，梗河横列三星状。帝席三黑河之西，亢池六星近摄提。氐下众星骑官出，骑官之众二十七，三三相连十欠一。阵车氐下骑官次，骑官下三车骑位。天辐两星在阵旁，将军阵里振威霜。<br />
　<br />
　　〖房〗四星直下主明堂，键闭一黄斜向上，钩钤两个近其傍。罚有三星植键上，两咸（东咸、西咸）夹罚似房状。房下一星号为日，从官两个日下出。<br />
　<br />
　　〖心〗三星中央色最深，下有积卒共十二，三三相聚星下是。<br />
　<br />
　　〖尾〗九星如钩苍龙尾，下头五点号龟星。尾上天江四横是，尾东一个名傅说。傅说东畔一鱼子，尾西一室是神宫，所以列在后妃中。<br />
　<br />
　　〖箕〗四星形状如簸箕，天舌箕口下木杵，箕前一黑是糠皮。<br />
　<br />
　　北方七宿<br />
<br />
　　〖斗〗六星其状似北斗，魁上建星三相对，天弁建上三三九。斗下圆安十四星，虽然名鳖贯索形。天鸡建背双黑星，天籥柄前八黄精，狗国四方鸡下生。天渊十星鳖东边，更有两狗斗魁前。农家丈人狗下眠，天渊十黄狗色元。<br />
　<br />
　　〖牛〗六星近在河岸头，头上虽然有两角，腹下从来欠一脚。牛下九黑是天田，田下三三九坎连。牛上直建三河鼓，鼓上三星号织女。左旗右旗各九星，河鼓两畔左边明。更有四黄名天桴，河鼓直下如连珠，罗堰三乌牛东居。渐台四星似口形，辇道东足连五丁。辇道、渐台在河浒，欲得见时近织女。<br />
　<br />
　　〖女〗四星如箕主嫁娶，十二诸国在下陈。先从赵国向东论，东西两周次二秦。雍州南下双雁门，代国向西一晋伸。韩、魏各一晋北轮，楚之一国魏西屯。楚城南畔独燕军、燕西一郡是齐邻。齐北两邑平原君，欲知郑在越下存，十六黄星细区分。五个离珠女上星，败瓜珠上瓠瓜生，两个各五瓠瓜明。天津九个弹弓形，两星入牛河中横。四个奚仲天津上，七个仲侧扶筐星。<br />
　<br />
　　〖虚〗上下各一如连珠，命、禄、危、非虚上呈。虚、危之下哭、泣星，哭、泣双双下垒城。天垒团圆十三星，败臼四星城下横，臼西三个离瑜明。<br />
　<br />
　　〖危〗三星不直旧先知，危上五黑号人星，人畔三四杵、臼形。人上七乌号车府、府上天钩九黄晶。钩上五鸦字造父，危下四星号坟墓。墓下四星斜虚梁，十个天钱梁下黄。墓傍两星能盖屋，身着黑衣危下宿。<br />
　<br />
　　〖室〗两星上有离宫出，绕室三双有六星。下头六个雷电形，垒壁阵次十二星。十二两头大似升，阵下分布羽林军。四十五卒三为群，东西两下多难论，子细历历看区分。三粒黄金名铁钺，一颗珍珠北落门。门东八魁九个子，门西一宿天纲是。电旁两黑土公吏，螣蛇室上二十二。<br />
　<br />
　　〖壁〗两星下头是霹雳，霹雳五星横着行。云雨次之口四方，壁上天厩十圆黄。鈇锧五星羽林傍，土公两星壁下藏。<br />
　<br />
　　西方七宿<br />
<br />
　　〖奎〗腰细头尖似破鞋，一十六星绕鞋生。外屏七乌奎下横，屏下七星天溷明。司空左畔土之精，奎上一宿军南门。河中六个阁道形，附路一星道傍明。五个吐花王良星、良星近上一策名。<br />
　<br />
　　〖娄〗三星不匀近一头，左更右更乌夹娄。天仓六个娄下头。天庾三星仓东脚，娄上十二将军侯。<br />
　<br />
　　〖胃〗三星鼎足河之次，天廪胃下斜四星，天囷十三如乙形。河中八星名大陵，陵北九个天船名。陵中积尸一个星，积水船中一黑精。<br />
　<br />
　　〖昴〗七星一聚实不少，阿西月东各一星。月下五黄天阴名，阴下六乌刍藁营，营南十六天苑形。河里六星名卷舌，舌中黑点天谗星，砺石舌傍斜四丁。<br />
　<br />
　　〖毕〗恰似爪叉八星出，附耳壁股一星光。天街两星毕背傍，天节耳下八乌幢，毕上横列六诸王。王下四皂天高星，节下团圆九州城。毕口斜对五车口，车有三柱任纵横。车中五个天潢精，潢畔咸池三黑星。天关一星车脚边，参旗九个参车间。旗下直建九游连，游下十三乌天园，九游天园参脚边。<br />
　<br />
　　〖觜〗三星相近作参蕊，觜上坐旗直指天，尊卑之位九相连。司怪曲立坐旗边，四鸦大近井钺前。<br />
　<br />
　　〖参〗总有三星觜相侵，两肩双足三为心。代有三星足里深，玉井四星右足阴。屏星两扇井南襟，军井四星屏上吟。左足下四天厕临，厕下一物天屎沉。<br />
　<br />
　　南方七宿<br />
<br />
　　〖井〗八星横列河中净，一星名钺井边安，两河各三南、北正。天樽三星井上头，樽上横列五诸侯。侯上北河西积水，欲觅积薪东畔是。钺下四星名水府，水位东边四星序。四渎横列南河里，南河下头是军市。军市团圆十三星，中有一个野鸡精。孙、子、丈人市下列，各立两星从东说。阙邱两个南河东，邱下一狼光蒙茸。左畔九个弯弧弓，一矢拟射顽狼胸。有个老人南极中，春秋出入寿无穷。<br />
　<br />
　　〖鬼〗四星方似木柜，中央白者积尸气。鬼上四星是爟位，天狗七星鬼下是。外厨六间柳星次，天社六个弧东倚，社中一星是天纪。<br />
　<br />
　　〖柳〗八星曲头垂似柳，近上三星号为酒，享、宴、大酺五星守。<br />
　<br />
　　〖星〗七星如钩柳下生，星上十七轩辕形，轩辕东头四内平。平下三个名天相、相下稷星横五灵。<br />
　<br />
　　〖张〗六星似轸在星旁，张下只是有天庙，十四之星四方。长垣少微虽向上，星数歌在太微傍，天尊一星直上黄。<br />
　<br />
　　〖翼〗二十二星太难识，上五下五横着行，中心六个恰如张。更有六星在何许？三三相连张畔附。必若不能分处所，更请向前看野取。五个黑星翼下头，欲知名字是东瓯。<br />
　<br />
　　〖轸〗四星似张翼相近，中央一个长沙子。左辖、右辖辅两星，军门两黄近翼是。门下四个土司空，门东七乌青邱子。青邱之下名器府，器府之星三十二。以上便为太微宫，黄道向上看取是。<br />
　<br />
　　十二次（天有十二次，日月之所缠；地有十二土，王公之所国。）<br />
<br />
　　析木（燕幽、寅）、大火（宋豫、卯）与寿星（郑衮、辰），鹑尾（楚荆、巳）、鹑火（周、午）、鹑首（秦雍、未）明。实沈（魏益、申）、大梁（赵冀、酉）、降娄（鲁徐、戌）是，娵訾（卫并、亥）、元枵（齐青、子）、星纪（吴越扬、丑）终。<br />
　<br />
　　二十八宿分野<br />
<br />
　　角、亢与氐郑衮州，房、心宋豫尾、箕（燕）幽。斗、牛、须女吴越扬，虚、危齐之青州方。营室东壁卫并墟，奎、娄共胃鲁之徐。赵之冀州为昴、毕，觜、参分野乃魏益。东井舆鬼秦之雍，柳、星、张周翼、轸（楚）荆。<br />
　<br />
　　岁阳（从《尔雅》）<br />
<br />
　　天干甲自阏逢详，乙、丙旃蒙柔兆彰。丁为缰圉戊著雍，己曰屠维庚上章。辛岁重光壬元黓，癸居其末是昭阳。<br />
　<br />
　　岁名<br />
<br />
　　子、丑困敦、赤奋若，寅年则曰摄提格。卯为单阏辰执徐，巳岁名之大荒落。午曰敦牂未协洽，申为涒滩酉作噩。戌年纪之以阉茂，亥大渊献地支末。<br />
　<br />
　　月阳<br />
<br />
　　甲毕乙桔丙曰修，丁圉戊厉可详求。己则庚窒辛为塞，壬终癸极月阳留。<br />
　<br />
　　月名<br />
<br />
　　正陬二如三月，四余五皋六为且。七相八壮共九元，十阳十一、二辜、涂。<br />
　<br />
　　四时（亦曰四气）<br />
<br />
　　青阳春气好，立夏是朱明。秋日白藏候，冬则为元英。（《尔雅》：四气和谓之玉烛。）<br />
　<br />
　　二十四节（成歌）<br />
<br />
　　春（立春）雨（雨水）惊（惊蛰）春（春分）清（清明）谷（谷雨）天，夏（立夏）满（小满）芒（芒种）夏（夏至）暑（小暑、大暑）相连。秋（立秋）处（处暑）露（白露）秋（秋分）寒（寒露）霜降，冬（立冬）雪（小雪）雪（大雪）冬（冬至）小、大寒（小寒、大寒）。<br />
　<br />
　　二十令节<br />
<br />
　　正月朔日为元日，亦曰元旦中天节。初七人日礼俗传，十五上元元宵夜。中和节在二月二，二月十五花朝是。立春五戊为春社，三月三日上巳节。踏青斗草皆上巳，清明前日为寒食。四月八日浴佛辰，龙华胜会自昔闻。四、五廿日号分龙，五五端午是天中。（五月十三为竹醉日，六月廿四日为荷花生日。）夏至三庚乃伏初，立秋后庚为三伏。立秋五戊名秋社，七月七夕是绮节。七月十五乃中元，八月望日中秋天。九九登高是重阳，冬至三戊腊祭详。腊月晦日乃除夕，一年令节可详记。<br />
　<br />
　　岁初八日（见《占书》）《北史 魏收传》及东方朔占书）<br />
<br />
　　一鸡二为狗，三猪四卜羊。五牛六是马，七人八谷详。<br />
　<br />
　　十时<br />
<br />
　　日中（午）则为王，食时（辰）乃为公。为卿在平旦（寅），为士是鸡鸣（丑）。夜半（子）实为皂，人定（亥）又为舆。黄昏（戊）为隶位，为僚日入（酉）时。晡时（申）知为仆，日眣（未）更为台。若问十二时，隅中（巳）日出（卯）赅。（二时阙，不在等）。<br />
　<br />
　　五夜<br />
<br />
　　甲夜与乙夜，丙夜更与丁。戊夜乃五夜，亦即为五更。<br />
　<br />
　　十煇（《周礼》）<br />
<br />
　　十煇首礻、象，镌、监更与闇。次则瞢、弥、叙，隮、想吉凶辨。<br />

                    <br>
                        　<br />
　　风云雷雨等说<br />
<br />
　　阳性舒散阴性凝，阳蒸阴气云飞腾。云被阴抑即成雨，阳被阴激发雷声。雷破云出光成电，阳逐阴飞乃为风。阴气胁阳化雹粒，阳之专气霰以生。纯阳无阴气冲上，灼为彗、孛、飞流星。阴阳既和散于下，雨、露、霜、雪随时零。不和而散则为灾，雾、氛、曀、霾应气成。<br />
　<br />
　　八风（《史记 律书》）<br />
<br />
　　东北条（一作融）风兴，东方明庶风。清明风东南，景风南方传。西南风曰凉，阊阖风西方。西北不周风，广莫北风名。（《吕氏春秋》风有八等：炎风、滔风、熏风、巨风、凄风、飂风、厉风、寒风。）<br />
　<br />
　　二十四番风（王逵《蠡海集》）<br />
<br />
　　二十四番花信风，一节三候记详明。小寒一候放梅花，山茶、水仙次第夸。瑞香风至已大寒，兰花看过看山矾。立春刚到是迎春，樱桃、望春暖意薰。雨水菜花为一候、杏花、李花香暗透。惊蛰初至桃花开，棣棠、蔷薇花信来。春分节近看海棠，梨花、木兰送远香。清明细洒桐花雨，麦花柳花随风舞。时逢谷雨牡丹红，酴醿楝花风信终。<br />
　<br />
　　各方云气<br />
<br />
　　齐云绛衣韩云布，宋云如车魏云鼠。楚云如日周如轮，卫云如犬秦美人（一作行人）。鲁云如马越云龙，蜀云囷仓赵牛同。<br />
<br />
<br />
<br />
<br />
卷二 地理门<br />
<br />
<br />
　　四大洲<br />
<br />
　　东北洲名亚细亚，西洋东陲欧罗巴。阿非利加在西南，极西为亚墨利加。<br />
　<br />
　　上古九州（《淮南子》）<br />
<br />
　　东南神州曰农土，次州沃土在正南。西南戎州滔土名，正西弇州并土连。<br />
　<br />
　　正中冀州曰中土，西北台州肥土兼。济州成土在正北，东北薄州隐土全。正东阳州曰申土，上古九州纪《淮南》。<br />
　<br />
　　《禹贡》九州<br />
<br />
　　九州始自冀、衮、青，次则徐州与扬、荆，豫、梁、暨、雍州有九，十二州加幽、并、营。<br />
　<br />
　　《尔雅》九州（殷制）<br />
<br />
　　北方幽与冀，东衮营州是，南则徐、扬、荆，西雍中为豫。<br />
　<br />
　　周九州<br />
<br />
　　冀州河内衮河东，东南扬州正东青，东北幽州河南豫，西雍南荆与北并。<br />
　<br />
　　周九服（《周礼 职方氏》）<br />
<br />
　　王畿侯与甸，男邦采、卫、蛮，夷、镇兼藩服，周域可详参。<br />
　<br />
　　秦三十六郡（后置四郡附）<br />
<br />
　　内史三川与河东，南阳南郡九江通。鄣郡会稽颍川郡，砀郡泗水薛郡明。东郡琅玡共齐郡，上谷渔阳右北平。辽西辽东并代郡，巨鹿邯郸上党中。太原云中又九原，雁门上郡陇西同。北地汉中与巴郡，蜀郡长沙暨黔中。后置桂林南海郡，象郡闽中卌郡明。<br />
　<br />
　　汉十三部（后汉同，称十三州郡）<br />
<br />
　　司隶衮、徐、豫，青、凉、并与冀，幽、扬、益、荆、交，两汉地可志。<br />
　<br />
　　晋十九州<br />
<br />
　　司州、豫、冀、并，徐、扬、梁、雍、青，幽、衮、秦、凉、益，平、交、宁、广、荆。<br />
　<br />
　　唐十道<br />
<br />
　　首曰关内次河南，河东河北又山南，陇右淮南江南道，剑南岭南十道全。<br />
　<br />
　　宋二十六路<br />
<br />
　　京东东、西与河东，京西南、北暨永兴，河北东、西秦凤路，淮南东、西两浙通。荆湖南、北共成都，福建江南西与东。广南东、西夔利梓，京畿、燕山更云中。<br />
　<br />
　　元十二省<br />
<br />
　　中书岭北先，辽阳与河南。陕西更甘肃，湖广共四川。江西复江浙，征东暨云南。<br />
　<br />
　　明十五省<br />
<br />
　　北京与南京，山西更山东。河南陕西省，江南浙江通。湖广更福建，四川暨广东。广西共云南，贵州疆域明。<br />
　<br />
　　国朝东三省<br />
<br />
　　留都重盛京，兴京在其东。极北黑龙江，东北吉林城。<br />
　<br />
　　国朝十八省<br />
<br />
　　直隶、山东与河南，山西、陕西、甘肃连。安徽、江苏共浙江，江西、湖北更湖南。福建、广东并广西，云南、贵州暨四川。<br />
　<br />
　　各直省称名<br />
<br />
　　辽东（盛京）、畿辅（直隶）、山左（山东）先，山右（山西，亦曰晋）关中（陕西，亦曰秦）豫省（河南）连。皖南（安徽）、吴下（江苏）共越省（浙江），豫章（江西）、鄂（湖北）、湘（湖南）皆楚藩（鄂、湘皆曰楚）。闽南（福建）粤东（广东）更粤西（广西），滇（云南）、黔（贵州）、西蜀（四川）、陇西（甘肃）全。<br />
　<br />
　　国朝新疆<br />
<br />
　　玉门西北走新疆，乌鲁木齐天山旁。西北塔尔巴哈台，伊犁疆域又西方。<br />
　<br />
　　国朝回疆<br />
<br />
　　东四城兮首库车，乌什、辟展、阿克苏。西四城是叶尔羌，喀什噶尔在西方。<br />
　<br />
　　英吉沙尔共和阗，喀喇沙尔亦回疆。<br />
　<br />
　　国朝藩服<br />
<br />
　　内蒙古地拱边城，东四盟兮西二盟。外蒙古首车臣汗，土谢图汗在西偏。又西三（一作赛）音诺颜旗，札萨克图汗在西。西北则为科布多，北乌梁海界于俄。甘肃北界阿拉善，西宁府西青海连。西藏前后共三部，布达拉为前藏属。后藏札什伦布城，阿里亦以后藏名。<br />
　<br />
　　国朝属国<br />
<br />
　　南服暹罗与越南，又西缅甸南掌连。东南琉球大小国，东北贡国有朝鲜。<br />
　<br />
　　外洋各国（本《瀛环志略》）<br />
<br />
　　东洋国都日本是，西洋国首俄罗斯。瑞典、嗹国、普鲁社（亦名德国），日耳曼与比利时。荷兰、瑞士、奥地利，英吉利共佛郎西。西班牙兮葡萄牙，意大里国土耳其。地中海北有希腊，四回部国首波斯。阿富汗与亚剌伯，南海北岸俾路芝。哈萨克共布鲁特，浩汗之南布哈尔。廓尔喀南五印度，西南阿非利加圻。亚墨利加南北国，北米利坚（亦名美国、花旗国）南巴西。东南吕宋诸海岛，披览舆图当共知。<br />
　<br />
　　九夷（二说）<br />
<br />
　　九夷首元菟，乐浪高骊俱。满（一作蒲）饰暨凫更（一作吏），索家（一作豕）复东屠。倭人与天鄙，备见《尔雅疏》。九夷畎与方，于夷白复黄。赤夷更元夷，次则为风、阳。（《通典》）<br />
　<br />
　　八蛮<br />
<br />
　　天竺咳首始，焦侥与儋耳。跂踵更穿胸，旁春复狗轵。<br />
　<br />
　　六戎<br />
<br />
　　六戎首侥夷，老白更耆羌。戎夷暨鼻息，次则为天刚。<br />
　<br />
　　五狄<br />
<br />
　　五狄首月支，匈奴共单于。白屋与秽（一作濊）貊，同见《尔雅疏》。<br />
　<br />
　　三韩<br />
<br />
　　三韩首马韩，辰韩在东偏。又南弁辰（一作弁韩）是，《后汉书》中传。<br />
　<br />
　　六诏<br />
<br />
　　蒙巂更越析，浪穹复澄睒。施浪暨蒙舍。《唐书 南诏》显。（唐开元，合六诏为一。）<br />
　<br />
　　历代帝王都<br />
<br />
　　伏羲都陈城，曲阜是神农。黄帝都有熊，少昊曲阜仍。颛顼都帝邱，高辛毫都留。尧都在平阳，舜都蒲阪详。夏禹都安邑，汤都两毫是。仲丁迁嚣下，都相河亶甲。祖乙迁耿邢，迁殷是盘庚。都镐周武王，平王迁洛阳。秦汉皆关中，后汉洛阳城。蜀汉都盖州，曹魏邺都留。吴都建业详，晋都是洛阳。东晋建康城，宋齐梁陈仍。魏都盛乐先，平城洛阳迁。北齐遂都邺，北周都长安。隋唐长安继，后梁汴都是。晋阳乃后唐，后晋居洛阳。后汉后周宋，汴都三朝定。南宋都临安，辽都在北燕。金都辽（辽东）、燕、汴，都燕是为元。明都南、北京，圣清都顺天。<br />
　<br />
　　五门三朝（周制，本《五礼通考》）<br />
<br />
　　古者宫室有定制，五门三朝可详志。路寝之外曰路门，应门雉门相继立。其外门名库与皋，皋门之内为外朝。嘉石、肺石平狱讼，三魏、九棘制并昭。雉门之旁两观对，悬象读法名象魏。次及雉门应门间，左为祖庙右社稷。应门之内治朝明，人君立处当门屏。燕朝则在路门内，公族朝觐于其中。诸侯门三（无应门、皋门）观有一，三朝制度大都同。<br />
　<br />
　　五岳<br />
<br />
　　东岳泰山曰岱宗，嵩山中岳在登封。华山西岳华阴县，南岳衡山北岳恒。<br />
　<br />
　　衡山五峰<br />
<br />
　　衡山说五峰，紫盖与祝融。天柱暨石廪，次则有芙蓉。<br />
　<br />
　　九山<br />
<br />
　　九山会稽在南方，泰山华山与太行。首山岐山更王屋，次则孟门与羊肠。<br />
　<br />
　　五山 三邱<br />
<br />
　　五山员峤与岱舆，瀛洲蓬莱更方壶。三邱胜迹数蓬莱，方丈瀛洲在海隅。<br />
　<br />
　　巫山十二峰（《天中记》）<br />
<br />
　　望云圣泉峰，朝云与翠屏。松峦连聚鹤，飞凤并登龙。净坛看起云，集仙共上升。<br />
　<br />
　　四渎<br />
<br />
　　江出岷山间，导淮桐柏山，河源星宿海，济水出济源。<br />
　<br />
　　三江（二说）<br />
<br />
　　松江娄江与东江，《尚书集传》说最详。北合汉江南彭蠡，中则岷江郑说长。<br />
　<br />
　　九江（《尚书集传》）<br />
<br />
　　沅、渐、无、辰、叙，酉、澧与资、湘。九水入洞庭，总名为九江。（一说乌江、蜯江、乌臼江、嘉靡江、畎江、源江、廪江、提江、箘江也。）<br />
　<br />
　　九河<br />
<br />
　　徒骇太史暨马颊，覆釜胡苏简而洁。次则钩盘共鬲津，九河故道昭若揭。<br />
　<br />
　　三湘五湖<br />
<br />
　　潇湘蒸湘与沅湘，会于洞庭源最长。五湖太湖滆（一作阳）湖是，贵湖洮湖射湖详。<br />
　<br />
　　十洲（东方朔《十洲记》）<br />
<br />
　　十洲祖、瀛、元，炎洲共长元。流洲复生洲，凤麟聚窟全。<br />
　<br />
　　十薮<br />
<br />
　　鲁大野晋大陆，秦之杨陓宋孟诸。楚国华容有云梦，吴越之间是具区。齐郡海隅极广斥，北燕则有昭余祁。郑说圃田周焦获，十薮之名当共知。<br />
　<br />
　　九塞（从《吕氏春秋》注，参用《淮南子》。）<br />
<br />
　　九塞太汾与井陉，冥阸荆阮暨方城。淆塞（《淮南子》作淆阪）则在渑池地，令疵句注更居庸。<br />
　<br />
　　四关<br />
<br />
　　函谷在东偏，武关为正南。西则散关是，北鄙有萧关。<br />
　<br />
　　燕京八景<br />
<br />
　　琼岛春阴，西山晴雪。太液秋风，芦沟晓月。居庸叠翠，蓟门烟树。金台夕照，玉泉趵突。<br />
　<br />
　　西湖八景<br />
<br />
　　六桥烟柳，冷泉猿啸。九里云松，浙江秋涛。灵石樵歌，孤山霁雪。葛岭朝暾，北关夜市。<br />
　<br />
　　西湖十景<br />
<br />
　　苏堤春晓，柳浪闻莺。雷峰夕照，南屏晓钟。曲院风荷，平湖秋月。花港观鱼，断桥残雪。双峰插云，三潭印月。<br />
<br />
<br />
<br />
卷三 人事门上（人类）<br />
<br />
<br />
　　十纪<br />
<br />
　　九头纪后有五龙，摄提合洛复连通。序命循蜚（一作飞）更因提，禅通疏（一作流）仡（一作讫）十纪明。<br />
　<br />
　　历代国号（参用成歌）<br />
<br />
　　天皇地皇人皇氏，名曰三皇居上世。太昊炎帝及轩辕，唐尧虞舜为五帝。夏商周秦西东汉，蜀汉魏吴三国判。汉亡魏兴魏禅晋，晋遂平吴天下顺。扰西晋者为五胡，天下瓜分南北隅。南为东晋居江左，宋齐梁陈踵其都。北则五胡暨元魏，东魏西魏分为二，东传北齐西禅周，周又灭齐禅隋帝。隋甫平陈唐代兴，梁唐晋汉周相继。宋都汴梁后南迁，北辽西夏屡侵边。北金南宋为元灭，明代元兮十六传。圣清代明居帝位，海宇承平亿万年。<br />
　<br />
　　古帝<br />
<br />
　　古帝始自盘古氏。天皇地皇人皇继。次则有巢与燧人，（以上从《通鉴外纪》添入，以下从《通鉴辑览》。）太昊以下十五帝。炎帝递传共七君，黄帝少昊金天氏，颛顼之次乃帝喾，帝尧帝舜古帝是。<br />
　<br />
　　夏王<br />
<br />
　　禹启太康更仲康，后相少康杼槐芒，泄与不降后扃廑，孔甲皋发至癸亡。<br />
　<br />
　　商王<br />
<br />
　　成汤（庙号烈祖）太甲（太宗）沃丁始，太庚小甲与雍己。太戊（中宗）仲丁共外壬，河亶甲后是祖乙。祖辛沃甲复祖丁，南庚阳甲盘庚（改国号曰殷）立。小辛小乙暨武丁（高宗），祖庚祖甲廪辛继。庚丁武乙并太丁，帝乙受辛（纣）廿八帝。<br />
　<br />
　　周王<br />
<br />
　　武（王，名发）成（诵）康（钊）昭（瑕）穆（满），共（繄扈）懿囏孝（辟方）夷（燮）厉（胡）。宣（靖）幽（涅）平（宜臼）桓（林）庄（佗），僖（胡齐）惠（阆）襄（郑）顷（壬臣）匡（班）。定（瑜）简（夷）灵（泄心）景（贵）敬（匄），元王（仁）与贞定（介）。考王（嵬）暨威烈（午），安（骄）烈（喜）显（扁）慎靓（定），递传至赧王（延），东周君（杰）乃亡。<br />
　<br />
　　周同姓国（从《春秋大事表》）<br />
<br />
　　管（叔鲜）鲁（周公旦）蔡（叔度）曹（叔振铎）霍（叔处）郕（叔武）卫（康叔封），聃（季载）与毛（叔郑）膝（叔绣）郜雍毕（公高）。原酆郇邘晋（叔虞）应韩，茅胙祭蒋暨邢凡。东虢（虢仲）西虢（虢叔）北燕（召公奭）吴（泰伯仲雍之后，周章），郑（厉王子，友）随极息杨复虞（虞仲）。巴国荀贾耿密芮，顿滑沈阳刘与魏。鲜虞大戎更骊戎，周同姓国次第封。<br />
　<br />
　　周异姓国<br />
<br />
　　蓟（黄帝后）祝（尧后）陈（舜后，胡公满）焦南燕薛（皆黄帝后），须句颛臾宿任（皆太昊后）越（夏少康后）。杞（东楼公）鄫（皆夏后）遂（妫姓）偪（姞姓）郯温莒（皆巳姓），齐（太公望）州纪莱向申许。厉鄣（皆姜姓）宋（殷微子）戴萧谭权（皆子姓），杜唐铸（皆尧后，祁姓）罗（熊姓）邓（曼姓）胡（归姓）弦（隗姓）。夷桧偪阳鄅（皆妘姓）舒庸，舒蓼舒鸠英氏桐。六蓼舒（皆偃姓）邾与小邾（皆曹姓），秦（非子）谷黄梁葛江徐（皆嬴姓）。楚夔（皆羋姓）房郧檀绞宗，共巢贰轸沈比阝庸阝。邿鄾州蓼樊项黎，州来不羹吕钟离，牟郭道柏麋姒庸，蓐黄尃阝赖与冀崇。于余邱暨钟吾是，异姓百国可详识。（周以前封国暨戎狄国，不悉载。）<br />
　<br />
　　春秋十二国（从《史记》。《通鉴外纪》加杞吴为十四国。）<br />
　<br />
　　鲁蔡齐曹陈，燕宋晋楚秦。卫郑十二国，杞吴十四君。<br />
　<br />
　　鲁十二君<br />
<br />
　　隐（名息姑）桓（允）庄（同）闵（启）公，僖（申）文（兴）更宣（倭）成（黑肱）。襄（午）昭（稠）与定（宋）哀（蒋），《春秋》记事明。<br />
　<br />
　　春秋五霸<br />
<br />
　　创霸首齐桓（名小白），晋文（重耳）霸业连。秦穆（任好）暨宋襄（兹父），楚庄（旅）五霸全。（一说五霸：夏，昆吾；商，大彭、豕韦；周，齐桓、晋文。）<br />

                    </div></div><hr><script charset='utf-8' src='../../js/footer.js'></script></body></html>