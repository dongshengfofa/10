<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法急就篇' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>急就篇</center></div><div class='fo'><center>经文出处:来自殆知阁</center><br/><br>
                        急就篇　　（西汉）史游 编撰 <br />
<br />
<br />
<br />
　　急就奇觚与众异，罗列诸物名姓字。 <br />
<br />
　　分别部居不杂厕，用日约少诚快意。 <br />
<br />
　　勉力务之必有喜，请道其章： <br />
<br />
　　宋延年，郑子方。卫益寿，史步昌。 <br />
<br />
　　周千秋，赵孺聊。爰展世，高辟兵。 <br />
<br />
　　邓万岁，秦妙房。郝利亲，冯汉强。 <br />
<br />
　　戴护郡，景君明。董奉德，桓贤良。 <br />
<br />
　　任逢时，侯仲郎。由广国，荣惠常。 <br />
<br />
　　乌承禄，令狐横。朱交便，孔何伤。 <br />
<br />
　　师猛虎，石敢当。所不侵，龙未央。 <br />
<br />
　　伊婴齐，翟回庆。毕稚季，昭小兄。 <br />
<br />
　　柳尧舜，乐禹汤。淳于登，费通光。 <br />
<br />
　　柘温舒，路政阳。霍圣宫，颜文章。 <br />
<br />
　　管财智，偏吕张。鲁贺喜，观宜王。 <br />
<br />
　　程忠信，吴仲皇。许终古，贾友仓。 <br />
<br />
　　陈元始，韩魏唐。液容调，柏杜阳。 <br />
<br />
　　曹富贵，君李桑。萧彭祖，屈宗谈。 <br />
<br />
　　樊爱君，崔孝让。姚得赐，燕楚庄。 <br />
<br />
　　薛胜客，聂干将。求男弟，过说长。 <br />
<br />
　　祝恭敬，审母妨。庞赏赣，来士梁。 <br />
<br />
　　成博好，范建羌。阎欢欣，宁可忘。 <br />
<br />
　　苟贞夫，苗涉臧。田细儿，谢内黄。 <br />
<br />
　　柴桂林，温直衡。奚骄叔，邴胜箱。 <br />
<br />
　　雍宏敞，刘若芳。毛遗羽，马牛羊。 <br />
<br />
　　尚次倩，丘则刚。阴宾上，翠鸳鸯。 <br />
<br />
　　庶霸遂，万段卿。泠幼功，武初昌。 <br />
<br />
　　褚回池，兰伟房。减罢军，桥窦阳。 <br />
<br />
　　原辅辐，宣弃奴。殷满息，充申屠。 <br />
<br />
　　夏脩侠，公孙都。慈仁他，郭破胡。 <br />
<br />
　　虞尊偃，宪义渠。蔡游威，左地馀。 <br />
<br />
　　谭平定，孟伯徐。葛轗轲，敦倚苏。 <br />
<br />
　　耿潘扈，焦灭胡。晏奇能，邢丽奢。 <br />
<br />
　　邵守实，宰安期。侠却敌，代焉于。 <br />
<br />
　　司马褎，尚自於。陶熊罴，解莫如。 <br />
<br />
　　乐欣谐，童扶疏。痛无忌，向夷吴。 <br />
<br />
　　闳并，竺谏朝。续增纪，遗失馀。 <br />
<br />
　　姓名讫，请言物。 <br />
<br />
　　锦绣缦纟毛离云爵，乘风县钟华洞乐。 <br />
<br />
　　豹首落莫兔双鹤，春草鸡翘凫翁濯。 <br />
<br />
　　郁金半见缃白□〈素勺〉，缥綟绿纨皂紫硟。 <br />
<br />
　　烝栗绢绀缙红繎，青绮绫縠靡润鲜。 <br />
<br />
　　绨络缣练素帛蝉，绛缇絓釉丝絮绵。 <br />
<br />
　　□〈巾匕〉敝囊橐不直钱，服琐緰□〈此上巾下〉与缯连。 <br />
<br />
　　贳贷卖买贩肆便，资货市赢匹幅全。 <br />
<br />
　　绤纻枲温裹约缠，纶组縌绶以高迁。 <br />
<br />
　　量丈尺寸斤两铨，取受付予相因缘。 <br />
<br />
　　稻黍秫稷粟麻秔，饼饵麦饭甘豆羹。 <br />
<br />
　　葵韭葱□蓼苏姜，芜荑盐豉醯酢酱。 <br />
<br />
　　芸蒜荠芥茱茱萸香，老菁蘘荷冬日藏。 <br />
<br />
　　梨柿柰桃待露霜，枣杏瓜棣馓饴饧。 <br />
<br />
　　园菜果蓏助米粮，甘麮殊美奏诸君。 <br />
<br />
　　袍襦表里曲领裙，襜褕袷複褶袴裈。 <br />
<br />
　　襌衣蔽膝布母繜，针缕补缝绽紩缘。 <br />
<br />
　　履舄鞜裒□〈纟戊〉縀紃，靸鞮卬角褐袜巾。 <br />
<br />
　　裳韦不借为牧人，完坚耐事逾比伦。 <br />
<br />
　　屐屩□〈封上糸下〉粗羸窭贫，旃裘□〈革索〉□〈譯，革代言〉夷民。 <br />
<br />
　　去俗归义来附亲，译导赞拜称妾臣。 <br />
<br />
　　戎伯总阅什伍邻，廪食县官带金银。 <br />
<br />
　　铁鈇钻锥釜鍑鍪，锻铸铅锡镫锭鐎。 <br />
<br />
　　钤□〈金遀〉钩铚斧凿鉏，铜钟鼎鋞鋗鉇铫。 <br />
<br />
　　釭锏键钻冶锢鐈，竹器簦笠簟籧篨。 <br />
<br />
　　□〈屯〉篅箯筥□〈奥〉箅篝，簁箄箕帚筐箧篓。 <br />
<br />
　　橢杅槃案杯閜碗，蠡斗参升半卮觛 <br />
<br />
　　槫榼椑榹七箸籫，甀缶盆盎瓮罃壶。 <br />
<br />
　　甑瓽甂瓯瓨罂卢，累繘绳索绞纺纑。 <br />
<br />
　　简札检署椠牍家，板柞所产谷口斜。 <br />
<br />
　　水虫科斗鼃蝦蟆，鲤鲋蟹鱓鲐鲍鰕。 <br />
<br />
　　妻妇聘嫁赍媵僮，奴婢私隶枕床杠。 <br />
<br />
　　蒲蒻蔺席帐帷幢，承尘户□〈巾兼〉条缋緫。 <br />
<br />
　　镜籢疏比各异工，芬薰脂粉膏泽筩。 <br />
<br />
　　沐浴揃搣寡合同，襐饰刻画无等双。 <br />
<br />
　　系臂琅玕虎魄龙，璧碧珠玑玫瑰瓮。 <br />
<br />
　　玉玦环佩靡从容，射鬾辟邪除群凶。 <br />
<br />
　　竽瑟空侯琴筑筝，钟磬鞀箫鼙鼓鸣。 <br />
<br />
　　五音总会歌讴声，倡优俳笑观倚庭。 <br />
<br />
　　侍酒行觞宿昔醒，厨宰切割给使令。 <br />
<br />
　　薪炭萑苇炊孰生，膹脍炙胾各有形。 <br />
<br />
　　酸咸酢淡辨浊清，肌□〈月弱〉脯腊鱼臭腥。 <br />
<br />
　　酤酒酿醪稽极程，棊局博戏相易轻。 <br />
<br />
　　冠帻簪簧结发纽，头頟頞□〈出页〉眉目耳。 <br />
<br />
　　鼻口唇舌龂牙齿，颊颐颈项肩臂肘。 <br />
<br />
　　鼻口唇舌龂牙齿，颊颐颈项肩臂肘。 <br />
<br />
　　捲捥节爪拇指手，胂腴胸胁喉咽髃。 <br />
<br />
　　肠胃腹肝肺心主，脾肾五藏膍齐乳。 <br />
<br />
　　尻髋脊膂腰背吕，股脚膝膑胫为柱。 <br />
<br />
　　□〈专〉踝跟踵相近聚，矛鋋镶盾刃刀钩。 <br />
<br />
　　鈒戟铍镕剑镡鍭，弓弩箭矢铠兜鉾。 <br />
<br />
　　铁锤楇杖棁柲杸，辎轺辕轴舆轮□〈车康〉。 <br />
<br />
　　辐毂輨辖輮輮□〈车旁〉□〈车桑〉，轵轼轸軨轙軜衡。 <br />
<br />
　　盖轑俾倪栀缚棠，辔勒鞅韅靽羁韁。 <br />
<br />
　　鞇□〈革伏〉靯□〈革薄〉鞍镳鐊，靳靷□〈革茸〉□〈革占〉色焜煌。 <br />
<br />
　　革□〈革啬〉髤漆油黑苍，室宅庐舍楼殿堂。 <br />
<br />
　　门户井灶庑囷京，榱椽欂栌瓦屋梁。 <br />
<br />
　　埿塗垩塈壁垣墙，榦桢板栽度圆方。 <br />
<br />
　　墼垒廥厩库东箱，屏厕清溷粪土壤。 <br />
<br />
　　碓硙扇隤舂簸扬，顷町界亩畦埒封。 <br />
<br />
　　疆畔畷伯耒犁锄，种树收敛赋税租。 <br />
<br />
　　捃获秉把插捌杷，桐梓枞松榆椿樗。 <br />
<br />
　　槐檀荆棘叶枝扶，骍騩骓駮骊骝驴。 <br />
<br />
　　骐駹驰骤怒步超，牂羖羯羠□〈羊兆〉羝羭。 <br />
<br />
　　六畜蕃息豚豕猪，豭豮狡犬野鸡雏。 <br />
<br />
　　犙□〈牜巿〉特犗羔犊驹，雄雌牝牡相随趋。 <br />
<br />
　　糟糠汗滓槀莝刍，凤爵鸿鹄雁鹜雉。 <br />
<br />
　　鹰鹞鸨鸹翳雕尾。鸠鸰鹑鴳中网死。 <br />
<br />
　　鸢鹊鸱枭惊相视，豹狐距虚豺犀兕。 <br />
<br />
　　貍兔飞鼯狼麋麀，麇尘麖麀皮给履。 <br />
<br />
　　寒气泄注腹肤胀，痂疕疥疠痴聋盲。 <br />
<br />
　　痈疽疭瘛痿痹痮，疝瘕癫疾狂失响。 <br />
<br />
　　疟厥瘀痛瘼温病，消渴欧逆欬懑让。 <br />
<br />
　　瘅热瘘痔□〈耳多〉薎眼，笃癃□〈疒衰〉废迎医匠。 <br />
<br />
　　灸刺和药逐去邪，黄芩伏苓礜茈胡。 <br />
<br />
　　牡蒙甘草菀藜芦，乌喙附子椒芫华。 <br />
<br />
　　半夏皂荚艾橐吾，芎藭厚朴桂栝楼。 <br />
<br />
　　款东贝母姜狼牙，远志续断参土瓜。 <br />
<br />
　　亭历桔梗龟骨枯，雷矢雚菌荩兔卢。 <br />
<br />
　　卜问谴祟父母恐，祠祀社稷丛腊奉。 <br />
<br />
　　谒裼塞祷鬼神宠，棺槨槥椟遣送踊。 <br />
<br />
　　丧吊悲哀面目肿，哭泣祭醊坟墓冢。 <br />
<br />
　　诸物尽讫五官出。 <br />
<br />
　　官学讽诗孝经论，春秋尚书律令文。 <br />
<br />
　　治礼掌故砥砺身，智能通达多见闻。 <br />
<br />
　　名显绝殊异等伦，抽擢推举白黑分。 <br />
<br />
　　迹行上究为贵人，丞相御史郎中君。 <br />
<br />
　　进近公卿传仆动，前后常侍诸将军。 <br />
<br />
　　列侯封邑有土臣，积学所致非鬼神。 <br />
<br />
　　冯翊京兆执治民，廉洁平端抚顺亲。 <br />
<br />
　　奸邪并塞皆理驯，变化迷感别故新。 <br />
<br />
　　更卒归诚自诣因，司农少府国之渊。 <br />
<br />
　　远取财物主平均，皋陶造狱法律存。 <br />
<br />
　　诛罚诈伪劾罪人，廷尉正监承古先。 <br />
<br />
　　总领烦乱决疑文，变斗杀伤捕伍邻。 <br />
<br />
　　亭长游徼共杂诊，盗贼系囚榜笞臀。 <br />
<br />
　　朋党谋败相引牵，期诬诘状还反真。 <br />
<br />
　　坐生患害不足怜，辞穷情得具狱坚。 <br />
<br />
　　籍受证验记问年，闾里乡县趣辟论。 <br />
<br />
　　鬼薪白粲钳釱髡，不肯谨慎自令然。 <br />
<br />
　　轮属诏作谿谷山，箛篍起居课后先。 <br />
<br />
　　斩伐材木斫株根，犯祸事危置对曹。 <br />
<br />
　　谩訑首匿愁勿聊，缚束脱漏亡命流。 <br />
<br />
　　攻击劫夺槛车胶，啬夫假佐扶致牢。 <br />
<br />
　　疻痏保辜謕呼号，乏兴猥逮诇讂求。 <br />
<br />
　　辄觉没入檄报留，受赇枉法忿怒仇。 <br />
<br />
　　谗谀争语相觝触，忧念缓急悍勇独。 <br />
<br />
　　迺肯省察讽谏读，泾水注渭街术曲。 <br />
<br />
　　笔研筹筭膏火烛，赖赦救解贬秩禄。 <br />
<br />
　　邯郸河间沛巴蜀，颍川临淮集课录。 <br />
<br />
　　依溷汙染贪者辱。 <br />
<br />
　　汉地广大，无不容盛。万方来朝，臣妾使令。 <br />
<br />
　　边境无事，中国安宁。百姓承德，阴阳和平。 <br />
<br />
　　风雨时节，莫不滋荣。灾蝗不起，五谷孰成。 <br />
<br />
　　贤圣并进，博士先生。 <br />
<br />
　　长乐无极老复丁。 <br />
<br />
　　○附（以下系后汉人附入） <br />
<br />
　　齐国给献素缯帛，飞龙凤皇相追逐。 <br />
<br />
　　河南洛阳人蕃息，与天相保无穷极。 <br />
<br />
　　真定常山至高邑，乘而嘉宠升进立。 <br />
<br />
　　建号垂统解郁悒，四民康宁咸来服集。 <br />
<br />
　　何须念虑合为一。 <br />
<br />
　　山阳过魏，长沙北地。 <br />
<br />
　　马饮漳邺及清河，云中定襄与朔方。 <br />
<br />
　　代郡上谷右北平，辽东滨西上平冈。 <br />
<br />
　　酒泉彊弩与敦煌，居边守塞备胡羌。 <br />
<br />
　　远近还集杀胡王，汉土兴隆中国康。 <br />
<br />
 <br />
急就篇四卷（通行本） <br />
<br />
汉史游撰汉书艺文志注称游为元帝时黄门令葢宦官也其始末则不可考矣是书汉志但作急就一篇而小学类末之叙录则称史游作急就篇故晋夏侯湛抵疑称乡曲之徒一介之士曾讽急就通甲子北齐书称李铉九岁入学书急就篇或有篇字或无篇字初无一定隋志作急就章一卷魏书崔浩传亦称人多托写急就章是改篇为章在魏以后然考张怀瓘书断曰章草者汉黄门令史游所作也王愔云（案此葢引王愔文字志之语）汉元帝时史游作急就章解散隶体汉俗简惰渐以行之是也然则所谓章草者正因游作是书以所变草法书之后人以其出于急就章遂名章草耳今本每节之首俱有章第几字知急就章乃其本名或称急就篇或但称急就乃偶然异文也其书自始至终无一复字文词雅奥亦非蒙求诸书所可及玉台新咏载梁萧子显乌栖曲有帬边杂佩琥珀龙句冯氏校本改龙为红今检此书有系臂琅玕虎魄龙句乃知子显实用此语冯氏不知而误改之则遗文琐事亦颇赖以有征不仅为童蒙识字之用矣旧有曹寿崔浩刘芳颜之推注今皆不传惟颜师古注一卷存王应麟又补注之厘为四卷师古本比皇象碑多六十三字而少齐国山阳两章止三十二章应麟艺文志考证标眞定常山至高邑句以为此二章起于东汉最为精确其注亦考证典核足补师古之阙别有黄庭坚本李焘本朱子越中本字句小有异同应麟所注多从颜本葢以其考证精深较他家为可据焉（四库全书总目 经部 小学类） <br />
<br />
急就篇原序 <br />
<br />
急就篇者其源出于小学家昔任周宣粤有史籒（音胄）演畅古文初着大篆秦兼天下罢黜异书丞相李斯又撰苍颉中车府令赵髙继造爰历太史令胡毋（音无）敬作博学篇皆所以启导青衿垂法锦带也逮至炎汉司马相如作凡将篇俾效书写多所载述务适时要史游景慕拟而广之元成之间列于秘府虽复文非清靡义阙经纶至于包括品类错综古今详其意趣（七句反）实有可观者焉然而时代迁革亟经丧乱传写湮讹避讳改易渐就芜舛莫能厘正少者阙而不备多者妄有增益人用己私流宕（徒浪反）忘返至如蓬门野贱穷乡幼学逓相承禀犹竞习之既无良师只增僻谬若夫缙绅秀彦膏粱子弟谓之鄙俚耻于窥渉遂使博闻之说废而弗明备物之方于兹寝滞师古家传苍雅广综流畧尤精训故待问质疑事非稽考不妄谈说必则古昔信而有征先君（师古父思鲁）常欲注释急就以贻后学雅志未申昊天不吊奉遵遗范永怀罔极旧得皇象锺繇卫夫人王羲之等所书篇本备加详核足以审定凡三十二章究其真实又见崔浩及刘芳所注（后魏太宗元年敕崔浩解刘芳续注音义证三卷）人心不同未云善也遂因暇日为之解训皆据经籍遗文先达旧旨非率愚管斐然妄作字有难识随而音之别理兼通亦即并载可以祛发未寤矫正前失振幽翳之学摅制述之意庶将来君子裁其衷焉颜师古序（四库全书 经部 小学类 字书之属 急就篇原序） <br />

                    </div></div><hr><script charset='utf-8' src='../../js/footer.js'></script></body></html>