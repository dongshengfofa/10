<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法性理字训' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>性理字训</center></div><div class='fo'><center>经文出处:来自殆知阁</center><br/><br>
                        造化第一<br />
<br />
<br />
　　至理浑然，冲漠无定，造化枢纽，品汇根柢，是曰太极。<br />
　<br />
　　一气埉然，充塞太虚，动静周流，造化发育，是曰元气。<br />
　<br />
　　气动而健，能始万物，其数也奇，是之谓阳。<br />
　<br />
　　气静而顺，能成万物，其数也偶，是之谓阴。<br />
　<br />
　　得气之阳，轻清成象，运乎地外，大无不覆，主于生物，是之谓天。<br />
　<br />
　　得气之阴，重浊成形，函于天中，广无不载，主于成物，是之谓地。<br />
　<br />
　　为阳之性，为天之德，健而生息，是之谓乾。<br />
　<br />
　　为阴之性，为地之德，顺而有常，是之谓坤。<br />
　<br />
　　气运于天，循环无端，春木夏火，秋金冬水。土为冲气，寄王四时，是曰五行。<br />
　<br />
　　质生于地，自微而著，润下炎上，曲直从革，土兼载之，而能稼穑，是曰五材。<br />
　<br />
　　万物之生，于时为春，气为少阳，天道之始，是之谓元。<br />
　<br />
　　万物之长，于时为夏，气为老阳，天道之通，是之谓亨。<br />
　<br />
　　万物之遂，于时为秋，气为少阴，天道之宜，是之谓利。<br />
　<br />
　　万物之成，于时为冬，气为老阴，天道之固，是之谓贞。<br />
　<br />
　　形而上者，无声无臭，是之谓道。<br />
　<br />
　　形而下者，有方有体，是之谓器。<br />
　<br />
　　自然之理，是之谓天。<br />
　<br />
　　主宰万化，是之谓帝。<br />
　<br />
　　以二气言，阳灵为魂，阴灵为魄；以一气言，气至而伸，气往而屈，皆曰鬼神。<br />
　<br />
　　一气流行，变通不穷，两仪对峙，交错代换，是皆谓易。<br />
　<br />
　　浸长有形，为化之渐，消融无迹，为变之成，是谓变化。<br />
　<br />
　　阳动阴静，合一不测，二气消长，推行有渐，是谓神化。<br />
　<br />
　　维天之命，于穆不已，无声无臭，是曰道体。<br />
　<br />
　　阴阳之运，消息始终，生生不穷，是曰造化。<br />
　<br />
　　造化本原，广大精微，进学之始，未易骤窥。夫苟茫然，不知梗概，求端用力，何所底止？列诸简端，究其名义，终身向望，是谓极致。<br />
<br />
<br />
<br />
情性第二<br />
<br />
<br />
　　元亨利贞，自然之理，是曰天道。<br />
　<br />
　　人伦日用，当然之则，是曰人道。<br />
　<br />
　　天理流行，赋予万物，是之谓命。<br />
　<br />
　　人所禀受，贤愚厚薄，是之谓分。<br />
　<br />
　　古今人物，本本原原，初无或一，是曰理一。<br />
　<br />
　　亲疏贵贱，贤愚厚薄，万有不齐，是曰分殊。<br />
　<br />
　　禀于天者，有清有浊，有善有恶，是之谓气。<br />
　<br />
　　受于人者，或明或昏，或粹或杂，是之谓质。<br />
　<br />
　　天地之心，鬼神之会，灵于万物，能推所为，是之谓人。<br />
　<br />
　　动植之类，形气之偏，拘于所禀，而不能推，是之谓物。<br />
　<br />
　　所禀厚薄，所遇盛衰，是曰天命。<br />
　<br />
　　所主邪正，所行是非，是曰人事。<br />
　<br />
　　禀于天理，莫匪至善，是之谓性。<br />
　<br />
　　主于吾身，统乎性情，是之谓心。<br />
　<br />
　　感物而动，分乎善恶，是之谓情。<br />
　<br />
　　心具五常，不虑而知，是曰良知。<br />
　<br />
　　身备万善，不学而能，是曰良能。<br />
　<br />
　　口鼻嘘吸，思虑谋划，气之神也，是之谓魂。<br />
　<br />
　　耳目聪明，记忆辨别，精之灵也，是之谓魄。<br />
　<br />
　　心体虚明，能知能觉，是之谓灵。<br />
　<br />
　　性之所能，无有不善，质之所能，有善有恶，是之谓才。<br />
　<br />
　　心之所之，趋向期必，能持于久，是之谓志。<br />
　<br />
　　心之所发，思惟念虑，欲有所为，是之谓意。<br />
　<br />
　　禀命之元，具爱之理，为心之德，其端恻隐，是之谓仁。<br />
　<br />
　　禀命之亨，具恭之理，为心之敬，其端辞让，是之谓礼。<br />
　<br />
　　禀命之利，具宜之理，为心之制，其端羞恶，是之谓义。<br />
　<br />
　　禀命之贞，具别之理，为心之觉，其端是非，是之谓智。<br />
　<br />
　　人伦事物，当然之理，公平广大，人所共由，是之谓道。<br />
　<br />
　　道得于心，日新不失，是之谓德。<br />
　<br />
　　道著于事，寓有无外，是之谓业。<br />
　<br />
　　真实无妄，始终不息，表里不杂，天之道也，是之谓诚。<br />
　<br />
　　循物无违，四端百行，必以其实，人之道也，是之谓信。<br />
　<br />
　　静而未发，无所偏倚，为性之德，是之谓中。<br />
　<br />
　　发必中节，无所乖戾，为情之正，是之谓和。<br />
　<br />
　　性之所存，中而不偏，天下之理，皆由此出，是曰大本。<br />
　<br />
　　情之所发，和而不乖，古今人物，所共由之，是曰达道。<br />
　<br />
　　万善之本，全体具焉，是曰大德。<br />
　<br />
　　全体之分，片善存焉，是曰小德。<br />
　<br />
　　方其静也，统宗会元，万有毕该，是之谓体。<br />
　<br />
　　及其动也，泛应酬酢，随事发见，是之谓用。<br />
　<br />
　　理义所根，体统所系，事所由出，是之谓本。<br />
　<br />
　　声色所形，简册所载，杂而有伦，是之谓文。<br />
　<br />
　　天则之常，叙而有法，是之谓彝。<br />
　<br />
　　德行之常，久而不易，是之谓庸。<br />
　<br />
　　心涵万里，虚灵洞彻，是曰明德。<br />
　<br />
　　事物准则，极其纯粹，是曰至善。<br />
　<br />
　　充养刚大，配乎道义，是曰浩气。<br />
　<br />
　　人之一心，神明不测，具此众理，而应万物。寂然不动，此理固存，感而遂通，非由外铄。仁包四者，该乎万善，求仁得仁，斯一以贯。<br />
<br />
<br />
<br />
学力第三<br />
<br />
<br />
　　修道明伦，以党乎人，是之谓教。<br />
　<br />
　　未知未能，必效诸人，是之谓学。<br />
　<br />
　　己知己能，必熟诸己，是之谓习。<br />
　<br />
　　洒扫应对，诗书六艺，收其放心，养其德性，是曰小学。<br />
　<br />
　　穷理正心，修己治人，知必周知，成不独成，是曰大学。<br />
　<br />
　　事事物物，研究其理，表里精粗，欲无不察，是曰格物。<br />
　<br />
　　心所觉悟，推诣其极，全体大用，欲无不明，是曰致知。<br />
　<br />
　　身所践履，百倍其功，变易气习，弗笃弗措，是曰力行。<br />
　<br />
　　通乎动静，主一无适，是之谓敬。<br />
　<br />
　　贯乎始终，不息不杂，是之谓一。<br />
　<br />
　　发己自尽，是之谓忠。<br />
　<br />
　　推己及物，是之谓恕。<br />
　<br />
　　善事父母，是之谓孝。<br />
　<br />
　　善事兄长，是之谓弟。<br />
　<br />
　　仁义中正，常本乎寂，是曰主静。<br />
　<br />
　　幽隐细微，必谨其几，是曰慎独。<br />
　<br />
　　蒙昧之时，育其纯一，是曰养正。<br />
　<br />
　　器识之偏，推致其极，是曰致曲。<br />
　<br />
　　学问无穷，必究其理，是曰博文。<br />
　<br />
　　检束有要，必循其则，是曰约礼。<br />
　<br />
　　恭敬奉持，全其天理，曰尊德性。<br />
　<br />
　　警觉操存，反其昏妄，曰求放心。<br />
　<br />
　　物格知至，声入心通，洞彻无疑，是曰知言。<br />
　<br />
　　主敬集义，勿忘勿助，刚大无惧，是曰养气。<br />
　<br />
　　勇之所存，坚实强劲，不屈于物，是之谓刚。<br />
　<br />
　　刚之所发，奋决果敢，见义必为，是之谓勇。<br />
　<br />
　　操而不舍，是之谓存。<br />
　<br />
　　顺而不害，是之谓养。<br />
　<br />
　　义理之心，因困而作，是曰动心。<br />
　<br />
　　气质之性，习险而矫，是曰忍性。<br />
　<br />
　　获胜其私，物欲净尽，是曰克己。<br />
　<br />
　　善反其初，天理流行，是曰复礼。<br />
　<br />
　　为学之要，存乎立志，持志之道，存乎敬义。立敬立本，精义致知，交养互发，内外无违。沉潜玩索，践履不已，日新又新，圣贤可跂。<br />
<br />
善恶第四<br />
<br />
<br />
　　天命流行，于穆不已，其赋于人，为性之善，是曰天理。<br />
　<br />
　　喜怒哀乐，声色臭味，感物而动，易流于私，是曰人欲。<br />
　<br />
　　知觉之发，原于性命，是曰道心。<br />
　<br />
　　知觉之发，生于形气，是曰人心。<br />
　<br />
　　无为而为，天理之宜，是之谓义。<br />
　<br />
　　有为而为，人欲之私，是之谓利。<br />
　<br />
　　物我兼照，坦然一致，是之谓公。<br />
　<br />
　　物我角立，纷然万殊，是之谓私。<br />
　<br />
　　反乎天理，日进高明，是曰上达。<br />
　<br />
　　徇乎人欲，日究污下，是曰下达。<br />
　<br />
　　纯粹无妄，天理之名，是之谓善。<br />
　<br />
　　凶暴无道，有心悖理，是之谓恶。<br />
　<br />
　　谬误非终，无心失理，是之谓过。<br />
　<br />
　　正固严毅，是曰刚善。<br />
　<br />
　　猛隘强梁，是曰刚恶。<br />
　<br />
　　慈顺卑逊，是曰柔善。<br />
　<br />
　　懦弱邪佞，是曰柔恶。<br />
　<br />
　　以道为非，拒而不信，堕于刚恶，是曰自暴。<br />
　<br />
　　以道为高，惮而不为，堕于柔恶，是曰自弃。<br />
　<br />
　　矜夸气盈，吝之枝叶，是之谓骄。<br />
　<br />
　　鄙啬气歉，骄之本根，是之谓吝。<br />
　<br />
　　罪自外至，是之谓尤。<br />
　<br />
　　理自内出，是之谓悔。<br />
　<br />
　　智者过之，行有不揜，是之谓狂。<br />
　<br />
　　贤者过之，见有未明，是之谓狷。<br />
　<br />
　　德性之刚，持守不变，志气之勇，力行不息，是之谓强。<br />
　<br />
　　气禀不刚，阴柔怯懦，志操不立，委靡颓堕，是之谓弱。<br />
　<br />
　　百家众技，不能相通，是曰小道。<br />
　<br />
　　邪说诐行，戾乎正道，是曰异端。<br />
　<br />
　　理之和顺，气之嘉祥，是之谓吉。<br />
　<br />
　　理之悖违，气之乖沴，是之谓凶。<br />
　<br />
　　事虽未著，理则已明，是之谓几。<br />
　<br />
　　阴反而阳，恶反而善，是之谓复。<br />
　<br />
　　人非圣贤，孰能无过？过而不改，斯恶之大。迁善风俗，改过雷决，百倍其功，气习变化。<br />
<br />
<br />
成德第五<br />
<br />
<br />
　　心之虚灵，洞明此理，全体大用，举无或蔽，是曰知至。<br />
　<br />
　　理之精微，洞烛于心，一事一物，皆明其则，是曰知止。<br />
　<br />
　　穷理之精，知识超迈，是曰知崇。<br />
　<br />
　　循理之笃，践履切至，是曰礼卑。<br />
　<br />
　　至诚无息，至明无蔽，巨细精粗，毫发不遗，是曰尽性。<br />
　<br />
　　体无不统，用无不周，充极其量，毫发无疑，是曰尽心。<br />
　<br />
　　念虑所发，真实无妄，是曰意诚。<br />
　<br />
　　知觉所形，虚明不偏，是曰心正。<br />
　<br />
　　当然之则，必至不迁，是之谓止。<br />
　<br />
　　若动若静，各止其所，是之谓定。<br />
　<br />
　　宽广有容，足以任重，是之谓弘。<br />
　<br />
　　坚忍持立，足以致远，是之谓毅。<br />
　<br />
　　推广善端，满其所受，是之谓充。<br />
　<br />
　　理无不通，行无不得，是之谓达。<br />
　<br />
　　禀气清明，不思而得，是曰生知。<br />
　<br />
　　赋质纯粹，不勉而中，是曰安行。<br />
　<br />
　　性焉安焉，出类拔萃，是之谓圣。<br />
　<br />
　　复焉执焉，可久可大，是之谓贤。<br />
　<br />
　　至诚尽性，充其形色，是曰贱形。<br />
　<br />
　　与道为一，无间乎天，是曰至命。<br />
　<br />
　　道明德立，无所疑惧，曰不动心。<br />
　<br />
　　从心所欲，自然方正，曰不逾矩。<br />
　<br />
　　大中至正，百圣相传，是曰道统。<br />
　<br />
　　心理浑然，泛应曲当，是曰一贯。<br />
　<br />
　　至诚无息，与天为一，是曰天德。<br />
　<br />
　　天爵尊荣，无假于外，是曰良贵。<br />
　<br />
　　生知安行，圣不出世，思得勉中，圣可驯致。舍是而求，标的不立，差之毫厘，谬以千里。<br />
<br />
<br />
　治道第六<br />
<br />
<br />
　　法制禁令，劝励防闲，以正乎人，是曰善政。<br />
　<br />
　　仁义礼乐，渐摩涵养，以淑乎人，是曰善教。<br />
　<br />
　　制度品节，正其纲常，防其慢易，以立其敬，是之谓礼。<br />
　<br />
　　声律歌舞，养其性情，宣其湮郁，以全其和，是之谓乐。<br />
　<br />
　　体道之常，弥纶天地，天下后世，所不能易，是之谓经。<br />
　<br />
　　达道之变，因时制宜，以济乎经之所不及，是之谓权。<br />
　<br />
　　经常之法，载诸方策，万世无弊，是之谓典。<br />
　<br />
　　当然之理，寓诸事物，中正有准，是之谓则。<br />
　<br />
　　道义之正，制度之严，人所当守，是之谓法。<br />
　<br />
　　反躬自省，进德修业，不责乎人，是曰正己。<br />
　<br />
　　推吾造化，革其旧染，以复于善，是曰新民。<br />
　<br />
　　动静之为，权之以义，各当其可，无过不及，是曰时中。<br />
　<br />
　　上下四旁，度之以己，各得其平，无有广狭，是曰絜矩。<br />
　<br />
　　身之所经，翕然丕变，是曰过化。<br />
　<br />
　　心之所生，不疾而速，是曰存神。<br />
　<br />
　　位为至尊，德为至盛，居中作则，是曰皇极。<br />
　<br />
　　承天之统，行天之道，继志述事，是曰天子。<br />
　<br />
　　庶绩咸熙，四方风动，长治久安，是曰大顺。<br />
　<br />
　　庶而未富，治而未教，苟安仅足，是曰小康。<br />
　<br />
　　仁义德礼，渐摩欺世，人所归往，是之谓王。<br />
　<br />
　　功利智力，把持欺世，人所畏服，是之谓霸。<br />
　<br />
　　五帝三王，继天立极，道传大统，时臻盛治。道学不传，治本不立，汔可小康，民不见德，猗欤休哉！斯文在天，五星集奎，一生圣贤，周张与程，统接孟子，继以朱子，疏源浚委，斯道大明，如日方中，匪盲匪瞆，宁不率从？蠡测管窥，渺焉后学，辑所见闻，质诸先觉。<br />

                    </div></div><hr><script charset='utf-8' src='../../js/footer.js'></script></body></html>