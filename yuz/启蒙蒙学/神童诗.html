<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法神童诗' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>神童诗</center></div><div class='fo'><center>经文出处:来自殆知阁</center><br/><br>
                        　　<br />
　　<br />
　　天子重英豪，文章教尔曹； <br />
　　万般皆下品，惟有读书高。 <br />
　　少小须勤学，文章可立身； <br />
　　满朝朱紫贵，尽是读书人。 <br />
　　学问勤中得，萤窗万卷书； <br />
　　三冬今足用，谁笑腹空虚。 <br />
　　自小多才学，平生志气高 <br />
　　别人怀宝剑，我有笔如刀。 <br />
　　朝为田舍郎，暮登天子堂； <br />
　　将相本无种，男儿当自强。 <br />
　　学乃身之宝，儒为席上珍； <br />
　　君看为宰相，必用读书人。 <br />
　　莫道儒冠误，诗书不负人； <br />
　　达而相天下，穷则善其身。 <br />
　　遗子满赢金，何如教一经； <br />
　　姓名书锦轴，朱紫佐朝廷。 <br />
　　古有千文义，须知学后通； <br />
　　圣贤俱间出，以此发蒙童。 <br />
　　神童衫子短．袖大惹春风； <br />
　　未去朝天子，先来谒相公。 <br />
　　年纪虽然小，文章日渐多； <br />
　　待看十五六，一举便登科。 <br />
　　大比因时举，乡书以类升； <br />
　　名题仙桂籍，天府快先登。 <br />
　　喜中青钱选，才高压俊英； <br />
　　萤窗新脱迹，雁塔早题名。 <br />
　　年小初登第，皇都得意回； <br />
　　禹门三级浪，平地一声雷。 <br />
　　一举登科目，双亲未老时； <br />
　　锦衣归故里，端的是男儿。 <br />
　　玉殿传金榜，君恩赐状头； <br />
　　英雄三百辈，附我步瀛洲。 <br />
　　慷慨丈夫志，生当忠孝门； <br />
　　为官须作相，及第必争先。 <br />
　　宫殿召绕耸，街衢竞物华； <br />
　　风云今际会，千古帝王家。 <br />
　　日月光天德，山河壮帝居； <br />
　　太平无以报，愿上万年书。 <br />
　　久旱逢甘雨，他乡遇故知； <br />
　　洞房花烛夜，金榜挂名时。 <br />
　　土脉阳和动，韶华满眼新； <br />
　　一支梅破腊，万象渐回春。 <br />
　　柳色浸衣绿，桃花映酒红； <br />
　　长安游冶子，日日醉春风。 <br />
　　淑景余三月，莺花已半稀； <br />
　　浴沂谁氏子，三叹咏而归。 <br />
　　数点雨余雨，一番寒食寒； <br />
　　杜鹃花发处，血泪染成丹。 <br />
　　春到清明好，晴天锦绣纹； <br />
　　年年当此节，底事雨纷纷。 <br />
　　风阁黄昏夜，开轩内晚凉； <br />
　　月华在户白，何处递荷香？ <br />
　　一雨初收霁，金民特送凉； <br />
　　书窗应自爽，灯火夜偏长。 <br />
　　<br />
　　庭下陈瓜果，云端闻彩车； <br />
　　争如郝隆子，只晒腹中书。 <br />
　　九日龙山饮，黄花笑逐臣； <br />
　　醉看风落帽，舞爱月留人。 <br />
　　昨日登高罢，今朝再举觞； <br />
　　菊荷何太苦，遭此两重阳。 <br />
　　北帝方行令，天晴爱日和； <br />
　　农工新筑土，天庆纳嘉禾。 <br />
　　檐外三竿日，新添一线长； <br />
　　登台观气象，云物喜呈祥。 <br />
　　冬天更筹尽，春附斗柄回； <br />
　　寒暄一夜隔，客鬓两年催。 <br />
　　解落三秋叶，能开二月花； <br />
　　过江千尺浪，入竹万杆斜。 <br />
　　人在艳阳中，桃花映面红； <br />
　　年年二三月，底事笑春风。 <br />
　　院落沉沉晓，花开白雪香； <br />
　　一枝轻带雨，泪湿贵妃妆。 <br />
　　枝缀霜葩白，无言笑晓凤； <br />
　　清芳谁是侣，色间小桃红。 <br />
　　倾国姿容别，多开富贵家； <br />
　　临轩一赏后，轻薄万千花。 <br />
　　墙角一枝梅，凌寒独自开； <br />
　　遥知不是雪，惟有暗香来。 <br />
　　柯干如金石，心坚耐岁寒； <br />
　　平生谁结友，宜共竹松看。 <br />
　　居可无君子，交情耐岁寒； <br />
　　春风频动处，日日报平安。 <br />
　　春水满泗泽，夏云多奇峰； <br />
　　秋月扬明辉，冬岭秀孤松。 <br />
　　诗酒琴棋客，风花雪月天； <br />
　　有名闲富贵，无事散神仙。 <br />
　　道院迎仙客，书道隐相儒； <br />
　　庭裁栖凤竹，池养化龙鱼。 <br />
　　春游芳草地，夏赏绿荷池； <br />
　　秋饮黄花酒，冬吟白雪诗。 <br />
　　 <br />
　　<br />

                    </div></div><hr><script charset='utf-8' src='../../js/footer.js'></script></body></html>