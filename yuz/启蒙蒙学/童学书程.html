<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法童学书程' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>童学书程</center></div><div class='fo'><center>经文出处:来自殆知阁</center><br/><br>
                        童学书程 明 丰坊<br />
<br />
　　○论用笔 <br />
<br />
　　学书者必先审于执笔。双钩悬腕，让左侧右，虚掌实指，意前笔后，此口诀也。用笔必以正锋为主，又不必太拘。隐锋以藏气脉，露锋以耀精神，乃千古之秘旨。 <br />
<br />
　　○论次第 <br />
<br />
　　学书之序，必先楷法，楷法必先大字。自八岁入小学便学大字，以颜为法。十馀岁乃习中楷，以欧为法。中楷既熟，然后敛为小楷，以锺王为法。楷书既成，乃纵为行书。行书既成，乃纵为草书。学草书者，先习章草，知偏傍来历，然后变化为草圣。凡行书必先小而后大，欲其专法二王，不可遽放也。学篆者亦必由楷书，正锋既熟，则易为力。学八分者先学篆，篆既熟，方学八分，乃有古意。 <br />
<br />
　　○论名言 <br />
<br />
　　古人论书者，孙过庭、姜尧章最得其要，今录其尤精者于左。 <br />
<br />
　　○孙过庭书谱 <br />
<br />
　　一画之间，变起伏于锋杪，一点之内，殊衄挫于毫芒。篆尚婉而通，隶欲精而密，草贵流而畅，章务检而便。然后凛之以风神，温之以妍润，鼓之以枯劲，和之以闲雅。一点成一字之规，一字乃终篇之准。违而不犯，和而不同。留不常迟，遣不常疾。带燥方润，将浓遂枯。泯规矩于方圆，遁钩绳于曲直。 <br />
<br />
　　○姜尧章书谱 <br />
<br />
　　笔正则锋藏，笔偃则锋出。一起一倒，一晦一明，而神奇出焉。常欲笔锋在画中，则左右皆无病矣。 <br />
<br />
　　一字之体，率多有变，有起有应。如此起者，当如此应，各有义理。王右军羲之字当字得字深字慰字最多，多至数十字，无有同者，而未尝不同也，可谓不逾矩矣。 <br />
<br />
　　○论法帖 <br />
<br />
　　学书，必多学古人法帖，一点一画皆记其来历，然后下笔无俗字。看帖贵博，尤不可不知所择。如淳化阁本，乃法帖之祖，其间尚有伪迹混杂，足误来学，况其他乎。淳化之后，如星凤楼、二王府、宝晋斋、雪溪堂、绛州、潭州等刻皆好，亦必得宋拓为佳。他若武陵、汝州、东书堂、宝贤堂等，俗恶可恶，当一切痛绝，不可滥及。 <br />
<br />
　　○论墨迹 <br />
<br />
　　学古人书，若徒看刻本，终无所得。盖下笔轻重，用墨浅深，勒者皆不能形容于石，徒存梗概而已。故必见古人真迹为妙。晋、唐人书邈不可得，宋人变魏、晋之体，不可为法，唯元人差近之。虽所造有浅深，要之异于宋人矣。学王书者，唯赵子昂甚得其法，但太守规矩，且姿媚有馀而古拙不足，故有插花美女之评。学者能舍短取长，由是以造晋人之高古，未为不可。 <br />
<br />
　　○论临摹 <br />
<br />
　　临者对临，摹者影写。临书能得其神，摹书得其点画位置。然初学者必先摹而后临。临而不摹，如舍规矩以为方圆；摹而不临，犹食糠秕而弃精凿，均之非善学也。 <br />
<br />
　　○学书次第之图 <br />
<br />
　　此图所限年数，止为中人设耳。若天资高者，十年之功可了众体。盖书本童子之学，有非儒者明体适用之务，故先贤有丧志之戒，是又当知轻重。 <br />
<br />
　　○楷书 先大后小 <br />
<br />
　　颜鲁公书大唐中兴颂永州。 <br />
<br />
　　东方朔碑德州 <br />
<br />
　　此二碑当用薄纸钩出，填作墨字，褙成影本。每日习五十字，四年之功，可得七万字，则他日作题匾大字有法。 <br />
<br />
　　宋蔡君谟书万安桥记 <br />
<br />
　　闽中有石刻，亦可参看。又元溥光、我朝詹孟举大字墨迹有可观，刻者不佳。 <br />
<br />
　　欧阳询书九成宫铭 <br />
<br />
　　虞恭公碑俱西安府。 <br />
<br />
　　此二碑钩填如前法，日影百字，三年之功，可得十万字。熟此则八法具备，思过半矣。进而魏、晋，如堂构已成，丹雘何有。詹孟举中楷学欧者亦得其法，宜取墨迹观之。 <br />
<br />
　　欧阳询书姚恭公墓志西安府。 <br />
<br />
　　元宣昭学此碑，甚得其法。 <br />
<br />
　　比丘道常书佛遗教经 <br />
<br />
　　唐人书结字皆八方，少古意，故习遗教为渐进于古矣。 <br />
<br />
　　王羲之临锺繇宣示表见淳化阁帖。 <br />
<br />
　　宣示帖合锺、王之妙，得今古之宜，乃至极无上，通玄神化，天下法帖第一。学者当服膺终身而弗失也。亦须钩填，或日影十纸，或日影十五纸。 <br />
<br />
　　锺繇书戎路表（见星凤楼帖。） <br />
<br />
　　力命表 <br />
<br />
　　皆与宣示同习。宋克学锺书，伤于姿媚而乏古雅，亦时有俗笔，细小者可观。吾鄞徐兰楷书颇得锺法，惜其以分得名，而掩其楷。分书不见古碑，唯出杜撰，备极诸丑，时乃好之。王右军书乐毅论 <br />
<br />
　　曹娥碑二帖皆有锺法，与力命表相出入。王右军书东方朔画像赞 <br />
<br />
　　黄庭经 <br />
<br />
　　王献之书洛神赋十三行见星凤楼帖。 <br />
<br />
　　此三帖渐趋姿媚，唐人之所宗也。 <br />
<br />
　　褚遂良书度人经 <br />
<br />
　　阴符经 <br />
<br />
　　此楷书之尤小者，法度具足而无局促之态，故附于此。然学者能熟锺体，此等小能皆下风矣。 <br />
<br />
　　所以先楷者，欲其定用笔之法。所以先大者，欲其足于气而不局促。所以先颜者，以其端方雄伟，骨肉匀称，施于题匾大字为宜。中楷而后，则当痛扫颜、柳之习，故以欧九成宫继之。缘九成宫亦方正，然骨已胜肉，脱去俗气。由九成宫而敛为虞恭公，则于晋人笔法近矣。凡书碑碣及悬轴文字，皆当以欧为法。由虞恭公敛为姚辨，由姚辨敛为遗教经，则可进于锺矣。书中有钟繇，犹儒有孔子。学书以欧为门户，以锺为归宿，而王右军、颜鲁公则其羽翼筌蹄也。欲观墨迹，则赵子昂父子、鲜于枢、揭傒斯、黄溍、周伯琦、宣昭、胡长孺、危素、宋克之类皆知笔意，大抵姿媚有馀，而古雅不足。学者识破此病，藉此进于古人，斯善学也。唯近世沈度、姜立纲等俗浊之甚，在所痛绝。 <br />
<br />
　　○行书 先小后大 <br />
<br />
　　王右军书兰亭序 <br />
<br />
　　取定武本钩填影习，如宣示之功。 <br />
<br />
　　右军开皇帖 <br />
<br />
　　蜡本帖俱豫章法书。 <br />
<br />
　　霜寒帖 <br />
<br />
　　官奴帖 <br />
<br />
　　快雪时晴帖俱宝晋斋。 <br />
<br />
　　来禽帖长沙刻。 <br />
<br />
　　安西帖雪溪堂。 <br />
<br />
　　毒热帖 <br />
<br />
　　自慰帖 <br />
<br />
　　鲤鱼帖 <br />
<br />
　　伯熊帖 <br />
<br />
　　从弟帖俱绛州刻。 <br />
<br />
　　此月帖 <br />
<br />
　　铁轲帖 <br />
<br />
　　小祥帖 <br />
<br />
　　敬问帖俱太清楼。 <br />
<br />
　　怀仁集三藏圣教序 <br />
<br />
　　文雅集兴福寺碑 <br />
<br />
　　集书阴符经 <br />
<br />
　　右军唯楷书差让于锺，其行书、草书迥绝千古，如孟子谓金声玉振而集大成，道书谓形神俱妙，与道合真。圣矣神矣，不可加矣。所以尽掩前人，作则来世。 <br />
<br />
　　王大令辞中令书 <br />
<br />
　　海盐帖（俱雪溪堂。） <br />
<br />
　　吴兴帖 <br />
<br />
　　天宝帖 <br />
<br />
　　鹅还帖 <br />
<br />
　　授衣帖 <br />
<br />
　　礜石帖 <br />
<br />
　　相过帖 <br />
<br />
　　比驎帖 <br />
<br />
　　诸女帖 <br />
<br />
　　外甥帖 <br />
<br />
　　岁寒帖 <br />
<br />
　　卫军帖 <br />
<br />
　　宽喻帖 <br />
<br />
　　节过帖 <br />
<br />
　　夏节帖 <br />
<br />
　　夏日帖 <br />
<br />
　　馀杭帖 <br />
<br />
　　子高帖 <br />
<br />
　　奉别帖 <br />
<br />
　　得雄帖 <br />
<br />
　　奉对帖（俱淳化阁。） <br />
<br />
　　日寒帖 <br />
<br />
　　富春帖 <br />
<br />
　　小婢帖（王曼卿刻。） <br />
<br />
　　大令行书本于父，而天真焕发，逸气横生，故能济美当时，齐名百世。 <br />
<br />
　　王操之先墓帖（宝晋斋。） <br />
<br />
　　识好帖（星凤楼。） <br />
<br />
　　中书帖（太清楼。） <br />
<br />
　　王徽之新月帖 <br />
<br />
　　王涣之二嫂帖 <br />
<br />
　　王凝之授衣帖（淳化阁。） <br />
<br />
　　锺繇雪寒帖 <br />
<br />
　　吴人帖 <br />
<br />
　　常羸帖（淳化阁。） <br />
<br />
　　张翌亡舅帖（雪溪堂。） <br />
<br />
　　谢安中郎帖（宝晋斋。） <br />
<br />
　　善护帖（雪溪堂。） <br />
<br />
　　谢奕秋日帖（雪溪堂。） <br />
<br />
　　庾翼榻事帖（雪溪堂。） <br />
<br />
　　李邕缙云帖 <br />
<br />
　　当涂帖 <br />
<br />
　　潭永帖（俱雪溪堂。） <br />
<br />
　　学行书以二王为祖宗，而魏、晋为羽翼。王氏四子传其家法，元常而下五人，皆淳古有篆籀笔意。 <br />
<br />
　　右军罔极帖（星凤楼。） <br />
<br />
　　大令中秋帖 <br />
<br />
　　东问帖（俱宝晋斋。） <br />
<br />
　　王慈尊体帖 <br />
<br />
　　柏酒帖 <br />
<br />
　　陈赐帖（俱真赏斋。） <br />
<br />
　　王志一日帖（真赏斋。） <br />
<br />
　　颜鲁公过埭帖 <br />
<br />
　　卢八帖（俱绛州。） <br />
<br />
　　裴将军诗细（书阁刻。） <br />
<br />
　　柳公权辱问帖（淳化阁。） <br />
<br />
　　行书大者，唐以前极少。右数家皆有规矩可法。米元章过于豪放，古意渐泯。王黄华、张圣之遂为恶札之祖。元赵子昂、鲜于枢、巙子山等乃有可观。 <br />
<br />
　　李北海岳麓寺碑 <br />
<br />
　　云麾将军李思训碑 <br />
<br />
　　娑罗树碑 <br />
<br />
　　云麾将军李秀碑 <br />
<br />
　　法华寺碑 <br />
<br />
　　唐如太宗、虞、欧、褚、薛，行书皆好，但各得一偏，未足为来学之法。唯泰和法本二王，而加以遒劲豪迈，称为书中仙子。元唯陈子翚得其法。 <br />
<br />
　　赵子昂赤壁赋 <br />
<br />
　　元自子昂、仲穆、鲜、盕之外，若邓文原、陈绎曾、陈子翚、盛熙明等，皆得晋人笔意。赤壁赋，徽州绩溪有木刻颇精，故附著于此。然学者更须观其墨迹，乃知用笔之意。盖唐、宋以来，得二王之法者，赵公一人而已。 <br />
<br />
　　○章草 先小后大 <br />
<br />
　　皇休明书急就章 <br />
<br />
　　极淳古，非诸家所及。 <br />
<br />
　　右军豹奴帖（武陵。） <br />
<br />
　　未眷帖（太清楼。） <br />
<br />
　　大令书诸葛亮传（淳化帖五卷古法帖，孤不度德及亮曰二段是也。）二王乃章草之变，而纵逸可喜。元吴志淳、本朝宋克、宋璲皆能之，而璲用笔刚劲高古，在二人之上。 <br />
<br />
　　○草书 先小后大 <br />
<br />
　　右军十七帖 <br />
<br />
　　逸民帖 <br />
<br />
　　服食帖 <br />
<br />
　　诸葛显帖 <br />
<br />
　　七儿帖 <br />
<br />
　　谦周帖 <br />
<br />
　　复领帖 <br />
<br />
　　峨眉帖 <br />
<br />
　　虞安吉帖（俱十七帖。） <br />
<br />
　　阮生帖 <br />
<br />
　　大热帖 <br />
<br />
　　母子帖 <br />
<br />
　　昨近帖 <br />
<br />
　　学书帖 <br />
<br />
　　得书帖 <br />
<br />
　　安然帖 <br />
<br />
　　道意帖 <br />
<br />
　　鹘等帖（俱宝晋斋。） <br />
<br />
　　知问帖 <br />
<br />
　　中郎女帖 <br />
<br />
　　迁转帖 <br />
<br />
　　宅图帖 <br />
<br />
　　东旋帖 <br />
<br />
　　县户帖 <br />
<br />
　　都下帖 <br />
<br />
　　彦仁帖 <br />
<br />
　　裹鲊帖（俱星凤楼。） <br />
<br />
　　月过半帖 <br />
<br />
　　行穰帖 <br />
<br />
　　解甲帖 <br />
<br />
　　大黄帖 <br />
<br />
　　累书帖 <br />
<br />
　　转热帖 <br />
<br />
　　所论帖 <br />
<br />
　　大醉帖 <br />
<br />
　　安石帖 <br />
<br />
　　别纸帖 <br />
<br />
　　白石枕帖（俱雪溪堂。） <br />
<br />
　　北军帖 <br />
<br />
　　卞城帖 <br />
<br />
　　内镇帖 <br />
<br />
　　广陵帖 <br />
<br />
　　羊参军帖 <br />
<br />
　　摧寇帖（俱太清楼。） <br />
<br />
　　讲堂帖 <br />
<br />
　　寒切帖（俱潭州。） <br />
<br />
　　秋月帖 <br />
<br />
　　谢生帖 <br />
<br />
　　谢光禄帖 <br />
<br />
　　狙暑帖 <br />
<br />
　　月半帖 <br />
<br />
　　雪候帖 <br />
<br />
　　清和帖 <br />
<br />
　　狼毒帖 <br />
<br />
　　执手帖 <br />
<br />
　　飞白帖 <br />
<br />
　　舍子帖 <br />
<br />
　　中郎女帖 <br />
<br />
　　采菊帖 <br />
<br />
　　黄甘帖（俱淳化阁。） <br />
<br />
　　耳痛帖 <br />
<br />
　　袁生帖 <br />
<br />
　　初月帖（俱宝晋斋。） <br />
<br />
　　草书必宗右军，如儒生之必宗孔子。以上诸帖亦须临摹数过，熟记结构使转之法，斯有功。唐唯孙过庭，元唯赵子昂皆得其法。赵好临十七帖，世多传其真迹，得而观之，乃学王之楷梯也。 <br />
<br />
　　怀素圣母碑 <br />
<br />
　　自序 <br />
<br />
　　千文 <br />
<br />
　　颠书帖 <br />
<br />
　　怀素去二王不远，书大轴者当以为法。 <br />
<br />
　　唐人相对帖 <br />
<br />
　　安道帖（俱雪溪堂。） <br />
<br />
　　张旭长风帖 <br />
<br />
　　二吴帖 <br />
<br />
　　镇军帖 <br />
<br />
　　贺八帖（俱雪溪堂。） <br />
<br />
　　彦修捣衣帖 <br />
<br />
　　书横卷小幅，宜守规矩，必法二王。书悬轴大幅，则尚雄逸，旭、素、彦、修，雄逸之尤者也。元唯巙子山，本朝唯宋仲珩最得其法。以其从二王规矩中来，而化以旭、素之错综，故能度越诸子。近时张东海之学，缠绕无骨，备死蛇结蚓之态。李西涯之行，怒张无体，创缩头长脚之形。时俗趋之，更成画虎，此古法所以益远也。 <br />
<br />
　　○篆书 先大后小今后古 <br />
<br />
　　李阳冰书琅琊山新凿泉题（滁州。） <br />
<br />
　　少温篆本不古，唯此碑秀逸有神，可以启发初学。 <br />
<br />
　　周穆王书吉日癸巳（赵州赞皇悬。） <br />
<br />
　　李斯书绎山碑（陕西） <br />
<br />
　　泰山碑（济南府。） <br />
<br />
　　篆之有三碑，如至圆不能过规，至方不能逾矩，亦当用钩填影习之功，乃有得力处。宋张有书伯夷颂，元周伯琦临张有书严先生祠堂记，周伯琦书虞人箴，甚得其法，予皆摹而梓之矣。数子之外，可法者少，而赵古则、程南云尤俗恶。近时乃有李西涯、乔白岩诸公出，一扫敝习，追踪古人，其篆法之中兴欤！ <br />
<br />
　　李斯书秦庙器刻 <br />
<br />
　　此小篆之可法者。元蒋冕所书千文，字更小而法备，最可爱玩。 <br />
<br />
　　史籀书石鼓文 <br />
<br />
　　此大篆也。周公制礼作乐，命史籀变仓颉古文为大篆。而成王搜于岐阳，群臣作诗颂德，因书之石鼓。其字体本之古文，而结笔下圆，已类今篆。故学今篆之后，即当学此。周伯琦盖知之。 <br />
<br />
　　曹喜书大风歌 <br />
<br />
　　汉宋资墓前石兽字 <br />
<br />
　　学古篆先从此始，便用笔銛利有力，乃可进于三代。学此之后，可学薛尚功集钟鼎千文。 <br />
<br />
　　薛尚功书周仲丁壶 <br />
<br />
　　晋姜鼎 <br />
<br />
　　张仲簠 <br />
<br />
　　杞公匜 <br />
<br />
　　孟姜匜 <br />
<br />
　　伯姬鼎 <br />
<br />
　　父乙甗 <br />
<br />
　　寅簋 <br />
<br />
　　齐侯钟 <br />
<br />
　　薛子款识博矣，而独著此九种者，以其笔法简易高古，可为法故也。学篆所以先今后古者，欲其先易后难，且先明说文之篆，而进之古则不失耳。说文之书，如徐锴解字、周氏正讹、赵氏本义皆可观，第互有得失。杨恒六书统载古篆极博，亦有一二谬处。 <br />
<br />
　　予尝著书海溯原以折衷之。 <br />
<br />
　　○八分书 先大后小 <br />
<br />
　　唐明皇泰山碑铭 <br />
<br />
　　明皇书本不古，以其可发初学，姑录之。宋虞似良有所书韩愈送李愿归盘谷序，在吾鄞袁柳庄家。 <br />
<br />
　　汉诏赐功臣家字 <br />
<br />
　　蜀郡太守何君阁道碑 <br />
<br />
　　司隶校尉鲁峻碑 <br />
<br />
　　北海相景君碑 <br />
<br />
　　荡阴令张迁碑 <br />
<br />
　　酸枣令刘熊碑 <br />
<br />
　　堂邑令费凤碑 <br />
<br />
　　阴溧阳长校官碑 <br />
<br />
　　执金吾丞武荣碑 <br />
<br />
　　武氏石室画像 <br />
<br />
　　殽阮君神祠碑阴 <br />
<br />
　　鸿都石经 <br />
<br />
　　耿氏镫铭 <br />
<br />
　　注水匜铭 <br />
<br />
　　篆、分之必由大而小，与举楷书同意。分之小者，匜铭极精，其铭犹有篆法，盖篆之初变而为分也。所以谓之分者，蔡琰曰：存篆八分，入隶二分。隶即今之楷书也，自欧阳修误以八分为隶，后人皆踵其讹。杜甫云：大小二篆生八分。孙过庭云：锺繇隶奇。则唐以前应无以分为隶者。由此观之，分、隶之辨明矣。分书以方劲古拙为尚。元人能此者虞伯生、熊明来、李申伯、吴主一皆得古法，而龚圣予全用篆笔，有水匜之遗意，最为可重。本朝无能分书者，沈度、程南云、金湜辈皆肥浊，而徐兰之杜撰，予固已论之矣。唯近时文仲子始以汉碑为准。<br />

                    </div></div><hr><script charset='utf-8' src='../../js/footer.js'></script></body></html>