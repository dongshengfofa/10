<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法童蒙养正诗选' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>童蒙养正诗选</center></div><div class='fo'><center>经文出处:来自殆知阁</center><br/><br>
                        童蒙养正诗选<br />
<br />
　　尧戒（《淮南子》）<br />
　<br />
　　战战栗栗，日谨一日。人莫踬于山，而踬于垤。<br />
　<br />
　　武王盥盘铭（《大戴礼》）<br />
　　与其溺于人也，宁溺于渊。溺于渊，犹可游也；溺于人，不可救也。<br />
　<br />
　　卫彪傒引谚（《国语》）<br />
　　从善如登，从恶如崩。<br />
　<br />
　　徐人歌（《新序》）<br />
　　延陵季子将聘晋，带宝剑，徐君不言而色欲之，季子已心许之矣。使返而徐君已死，乃以剑持徐君墓树而去。徐人为之歌。<br />
　<br />
　　延陵季子兮不忘故，脱千金之剑兮挂丘墓。<br />
　<br />
　　越谣歌（《风土记》）<br />
　　越俗，初与人交，封土筑坛，祭以犬鸡，祝以此歌。<br />
　<br />
　　君乘车，我戴笠，他日相逢下车揖；君担簦，我跨马，他日相逢为君下。<br />
　<br />
　　逸诗（《左传》）<br />
　　虽有丝麻，无弃菅蒯；虽有姬姜，无弃蕉萃。凡百君子，莫不代匮。<br />
　<br />
　　耕田歌（《刘章》）<br />
　　汉吕后立诸吕为王，擅权用事。朱虚侯刘章忿刘氏不得职，尝入侍吕后燕饮，乃于后前歌《耕田歌》以讽吕后。<br />
　<br />
　　深耕穊种，立苗欲疏；非其种者，锄而去之。<br />
　<br />
　　蓬生麻中（《史记》）<br />
　　蓬生麻中，不扶自直。白沙在泥，与之俱黑。<br />
　<br />
　　民为淮南厉王歌（《汉书》）<br />
　　汉淮南厉王，高祖少子。孝文帝即位，淮南王自以为最亲，骄蹇不奉法。六年，以辇车四十乘反谷口，事觉，孝文不忍尽治以法，废其王位，迁于蜀之严道，行至扶风雍县死。十二年，民作《淮南厉王歌》，帝闻之，叹曰：“岂以我为贪淮南王地耶？”乃复立其三子。<br />
　<br />
　　一尺布，尚可缝。一斗粟，尚可舂。兄弟二人不相容！<br />
　<br />
　　古怨歌（窦玄妻）<br />
　　东汉窦玄状貌绝异，天子使出其妇，妻以公主。妻悲怨，作《怨歌》寄玄，时人怜之。<br />
　<br />
　　茕茕白兔，东走西顾。衣不如新，人不如故。<br />
　<br />
　　城中谣（《后汉书》）<br />
　　城中好高髻，四方高一尺；城中好广眉，四方且半额；城中好大袖，四方全匹帛。<br />
　<br />
　　七步诗（曹植）<br />
　　魏文帝尝令陈思王植七步作诗，如不成，将行大法。植应声云云，帝有惭色。<br />
　<br />
　　煮豆持作羹，漉豉以为汁。萁在釜下然，豆在釜中泣：“本是同根生，相煎何太急！”<br />
　<br />
　　啄木鸟（左贵嫔）<br />
　　南山有鸟，自名啄木。饥则啄树，暮则巢宿。无干于人。唯志所欲。性清者荣，性浊者辱。<br />
　<br />
　　酌贪泉诗（吴隐之）<br />
　　晋吴隐之为广州刺史。地名石门，有水曰“贪泉”，饮者怀无厌之欲。吴酌而赋此，清操愈厉。<br />
　<br />
　　古人云此水，一歃怀千金。试使夷齐饮，终当不易心<br />
　<br />
　　饮酒（陶渊明）<br />
　　结庐在人境，而无车马喧。问君何能尔，心远地自偏。采菊东篱下，悠然见南山。山气日夕佳，飞鸟相与还。此中有真意，欲辨已忘言。<br />
　<br />
　　诏问山中何所有，赋诗以答（陶宏景）<br />
　　山中何所有，岭上多白云。只要自怡悦，不堪持赠君。<br />
　<br />
　　九月九日忆山中兄弟（王维）<br />
　　独在异乡为异客，每逢佳节倍思亲。遥知兄弟登高处，遍插茱萸少一人。<br />
　<br />
　　渭城曲（王维）<br />
　　渭城朝雨浥轻尘，客舍青青柳色新。劝君更进一杯酒，西出阳关无故人。<br />
　<br />
　　山中问答（李白）<br />
　　问余何事栖碧山，笑而不答心自闲。桃花流水杳然去，别有天地非人间。<br />
　<br />
　　赠汪伦（李白）<br />
　　李白乘舟将欲行，忽闻岸上踏歌声。桃花潭水深千尺，不及汪伦送我情。<br />
　<br />
　　贫交行（杜甫）<br />
　　翻手为云覆手雨，纷纷轻薄何须数。君不见管鲍平时交，此道今人弃如土。<br />
　<br />
　　前出塞（杜甫）<br />
　　挽弓当挽强，用箭当用长。射人先射马，擒贼先擒王。杀人亦有限，立国自有疆。苟能制侵陵，岂在多杀伤。<br />
　<br />
　　题长安主人壁（张谓）<br />
　　世人结交须黄金，黄金不多交不深。纵令然诺暂相许，终是悠悠行路心。<br />
　<br />
　　审友（孟郊）<br />
　　种树须择地，恶土变木根。结交若失人，中道生谤言。君子芳桂性，春荣冬更繁。小人槿花心，朝在夕不存。莫蹑冬冰坚，中有潜浪翻。惟当金石交，可以贤达论。<br />
　<br />
　　劝学（孟郊）<br />
　　击石乃有火，不击元无烟。人学始知道，不学非自然。万事须己运，他得非我贤。青春须早为，岂能长少年！<br />
　<br />
　　游子吟（孟郊）<br />
　　慈母手中线，游子身上衣。临行密密缝，意恐迟迟归。谁言寸草心，报得三春晖！<br />
　<br />
　　渔翁（柳宗元）<br />
　　渔翁夜傍西岩宿，晓汲清湘然楚竹。烟销日出不见人，欸乃一声山水绿。回看天际下中流，岩上无心云相逐。<br />
　<br />
　　掩关铭（卢仝）<br />
　　蛇毒毒有形，药毒毒有名。人毒毒在心，对面如弟兄。美言不可听，深于千丈坑。不如掩关坐，时听幽鸟鸣。<br />

                    </div></div><hr><script charset='utf-8' src='../../js/footer.js'></script></body></html>