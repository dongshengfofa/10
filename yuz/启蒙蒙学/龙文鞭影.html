<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法龙文鞭影' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>龙文鞭影</center></div><div class='fo'><center>经文出处:来自殆知阁</center><br/><br>
                        卷之一<br />
　　一东<br />
　　粗成四字，诲尔童蒙。 经书暇日，子史须通。<br />
　　重华大孝，武穆精忠。 尧眉八彩，舜目重瞳。<br />
　　商王祷雨，汉祖歌风。 秀巡河北，策据江东。<br />
　　太宗怀鹞，桓典乘骢。 嘉宾赋雪，圣祖吟虹。<br />
　　邺仙秋水，宣圣春风。 恺崇斗富，浑濬争功。 <br />
　　王伦使虏，魏绛和戎。 恂留河内，何守关中。 <br />
　　曾除丁谓，皓折贾充。 田骄贫贱，赵别雌雄。 <br />
　　王戎简要，裴楷清通。 子尼名士，少逸神童。 <br />
　　巨伯高谊，许叔阴功。 代雨李靖，止雹王崇。 <br />
　　和凝衣钵，仁杰药笼。 义伦清节，展获和风。 <br />
　　占风令尹，辩日儿童。 敝履东郭，粗服张融。 <br />
　　卢杞除患，彭宠言功。 放歌渔者，鼓枻诗翁。 <br />
　　韦文朱武，阳孝尊忠。 倚闾贾母，投阁扬雄。 <br />
　　梁姬值虎，冯后当熊。 罗敷陌上，通德宫中。 <br />
　　二冬 <br />
　　汉称七制，唐羡三宗。 杲卿断舌，高祖伤胸。 <br />
　　魏公切直，师德宽容。 祢衡一鹗，路斯九龙。 <br />
　　纯仁助麦，丁固梦松。 韩琦芍药，李固芙蓉。 <br />
　　乐羊七载，方朔三冬。 郊祁并第，谭尚相攻。 <br />
　　陶违雾豹，韩比云龙。 洗儿妃子，校士昭容。 <br />
　　彩鸾书韵，琴操参宗。 <br />
　　三江 <br />
　　古帝凤阁，刺史鸡窗。 亡秦胡亥，兴汉刘邦。 <br />
　　戴生独步，许子无双。 柳眠汉苑，枫落吴江。<br />
　　鱼山警植，鹿门隐庞。 浩从床匿，崧避杖撞。 <br />
　　刘诗瓿覆，韩文鼎扛。 愿归盘谷，杨忆石淙。 <br />
　　弩名克敌，城筑受降。 韦曲杜曲，梦窗草窗。 <br />
　　灵征刍狗，诗祸花尨。 嘉贞丝慢，鲁直彩缸。 <br />
　　四支 <br />
　　王良策马，傅说骑箕。 伏羲画卦，宣父删诗。 <br />
　　高逢白帝，禹梦玄彝。 寅陈七策，光进五规。 <br />
　　鲁恭三异，杨震四知。 邓攸弃子，郭巨埋儿。 <br />
　　公瑜嫁婢，处道还姬。 允诛董卓，玠杀王夔。 <br />
　　石虔矫捷，朱亥雄奇。 平叔傅粉，弘治凝脂。 <br />
　　伯俞泣杖，墨翟悲丝。 能文曹植，善辩张仪。 <br />
　　温公警枕，董子下帷。 会书张旭，善画王维。 <br />
　　周兄无慧，济叔不痴。 杜畿国士，郭泰人师。 <br />
　　伊川传易，觉范论诗。 董昭救蚁，毛宝放龟。 <br />
　　乘风宗悫，立雪杨时。 阮籍青眼，马良白眉。 <br />
　　韩子孤愤，梁鸿五噫。 钱昆嗜蟹，崔谌乞糜。 <br />
　　隐之卖犬，井伯烹雌。 枚皋敏捷，司马淹迟。 <br />
　　祖莹称圣，潘岳诚奇。 紫芝眉宇，思曼风姿。 <br />
　　毓会窃饮，谌纪成糜。 韩康卖药，周术茹芝。 <br />
　　刘公殿虎，庄子涂龟。 唐举善相，扁鹊名医。 <br />
　　韩琦焚疏，贾岛祭诗。 康侯训侄，良弼课儿。 <br />
　　颜狂莫及，山器难知。 懒残煨芋，李泌烧梨。 <br />
　　干椹杨沛，焦饭陈遗。 文舒戒子，安石求师。 <br />
　　防年未减，严武称奇。 邓云艾艾，周曰期期。 <br />
　　周师猿鹄，梁相鹓鸱。 临洮大汉，琼崖小儿。 <br />
　　东阳巧对，汝锡奇诗。 启期三乐，藏用五知。 <br />
　　堕甑叔达，发瓮钟离。 一钱诛吏，半臂怜姬。 <br />
　　王胡索食，罗友乞祠。 召父杜母，雍友杨师。 <br />
　　直言解发，京兆画眉。 美姬工笛，老婢吹篪。 <br />
　　五微 <br />
　　敬叔受饷，吴祜遗衣。 淳于窃笑，司马微讥。<br />
　　子房辟谷，公信采薇。 卜商闻过。伯玉知非。<br />
　　仕治远志，伯约当归。 商安鹑服，章泣牛衣。<br />
　　蔡陈善谑，王葛交饥。 陶公运甓，孟母断机。<br />
　　六鱼 <br />
　　少帝坐膝，太子牵裾。 卫懿好鹤，鲁隐观鱼。<br />
　　蔡伦造纸，刘向校书。 朱云折槛，禽息击车。<br />
　　耿恭拜井，郑国穿渠。 国华取印，添丁抹书。<br />
　　细侯竹马，宗孟银鱼。 管宁割席，和峤专车。<br />
　　渭阳袁湛，宅相魏舒。 永和拥卷，次道藏书，<br />
　　镇周赠帛，虙子驱车。 廷尉罗雀，学士焚鱼。 <br />
　　冥鉴季达，预识卢储。 宋均渡虎，李白乘驴。 <br />
　　仓颉造字，虞卿著书。 班姬辞辇，冯诞同舆。<br />
　　七虞 <br />
　　西山精卫，东海麻姑。 楚英信佛，秦政坑儒。<br />
　　曹公多智，颜子非愚。 伍员覆楚，勾践灭吴。 <br />
　　君谟龙片，王肃酪奴。 蔡衡辨凤，义府题乌。<br />
　　苏秦刺股，李绩焚须。 介诚狂直，端不糊涂。<br />
　　关西孔子，江左夷吾。 赵抃携鹤，张翰思鲈。<br />
　　李佳国士，聂悯田夫。 善讴王豹，直笔董狐。<br />
　　赵鼎倔强，朱穆专愚。 张侯化石，孟守还珠。<br />
　　毛遂脱颖，终军弃繻。 佐卿化鹤，次仲为乌。<br />
　　韦述杞梓，卢植楷模。 士衡黄耳，子寿飞奴。<br />
　　直笔吴竞，公议袁枢。 陈胜辍锸，介子弃觚。<br />
　　谢名蝴蝶，郑号鹧鸪。 戴和书简，郑侠呈图。 <br />
　　瑕丘卖药，邺令投巫。 冰山右相，铜臭司徒。<br />
　　武陵渔父，闽越樵夫。 渔人鹬蚌，田父[夋兔]卢。<br />
　　郑家诗婢，郗氏文奴。 <br />
　　卷之二<br />
　　八齐 <br />
　　子晋牧豕，仙翁祝鸡。 武王归马，裴度还犀。<br />
　　重耳霸晋，小白兴齐。 景公禳慧，窦俨占奎。<br />
　　卓敬冯虎，西巴释麑。 信陵捕鹞，祖逖闻鸡。<br />
　　赵苞弃母，吴起杀妻。 陈平多辙，李广成蹊。<br />
　　烈裔刻虎，温峤燃犀。 梁公训雀，茅容割鸡。<br />
　　九佳 <br />
　　禹钧五桂，王祐三槐。 同心向秀，肖貌伯偕。<br />
　　袁闳土室，羊侃水斋。 敬之说好，郭讷言佳。<br />
　　陈瓘责己，阮籍咏怀。 <br />
　　十灰 <br />
　　初平起石，左慈掷杯。 名高麟阁，功显云台。<br />
　　朱熹正学，苏轼奇才。 渊明赏菊，和靖观梅。<br />
　　鸡黍张范，胶漆陈雷。 耿弇北道，僧孺西台。<br />
　　准题华岳，绰赋天台。 穆生决去，贾郁重来。<br />
　　台乌成兆，屏雀为媒。 平仲无术，安道多才。 <br />
　　杨亿鹤蜕，窦武蛇胎。 湘妃泣竹，鉏麑触槐。<br />
　　阳雍五壁，温峤一台。 <br />
　　十一 真<br />
　　孔门十哲，殷室三仁。 晏能处己，鸿耻因人。<br />
　　文翁教士，朱邑爱民。 太公钓渭，伊尹耕莘。<br />
　　皋惟团力，泌仅献身。 丧邦黄浩，误国章惇。<br />
　　鞅更秦法，普读鲁论。 吕诛华士，孔戮闻人。<br />
　　暴胜持斧，张纲埋轮。 孙非识面，韦岂呈身。<br />
　　令公请税，长孺输缗。 白州刺史，绛县老人。<br />
　　景行莲幕，谨选花裀。 郗超造宅，季雅买邻。<br />
　　寿昌寻母，董永卖身。 建安七子，大历十人。<br />
　　香山诗价，孙济酤缗。 令严孙武，法变张巡。<br />
　　更衣范冉，广被孟仁。 笔床茶灶，羽扇纶巾。<br />
　　灌夫使酒，刘四骂人。 以牛易马，改氏为民。<br />
　　圹先表圣，灯候沈彬。<br />
　　十二 文<br />
　　谢敷处士，宋景贤君。 景宗险韵，刘煇奇文。<br />
　　袁安卧雪，仁杰望云。 貌疏宰相，腹负将军。<br />
　　梁亭窃灌，曾圃误耘。 张巡军令，陈琳檄文。<br />
　　羊殖益上，宁越弥勤。 蔡邕倒屣，卫瓘披云。<br />
　　巨山龟息，遵彦龙文。<br />
　　十三 元<br />
　　傲倪昭谏，茂异简言。 金书梦珏，纱护卜藩。<br />
　　童恢捕虎，古冶持鼋。 何奇韩信，香化陈元。<br />
　　徐干中论，扬雄法言。 力称乌获，勇尚孟贲。<br />
　　八龙荀氏，五豸唐门。 张瞻炊臼，庄周鼓盆。<br />
　　疏脱士简，博奥文元。 敏修未娶，陈峤初婚。 <br />
　　长公思过，定国平冤。 陈遵投辖，魏勃扫门。<br />
　　孙琏织屦，阮咸曝裈。 晦堂无隐，沩山不言。<br />
　　十四 寒<br />
　　庄生蝴蝶，吕祖邯郸。 谢安折屐，贡禹弹冠。<br />
　　顗容王导，浚杀曲端。 休那题碣，叔邵凭棺。<br />
　　如龙诸葛，似鬼曹瞒。 爽欣御李，白愿识韩。<br />
　　黔娄布被，优孟衣冠。 长歌宁戚，鼾睡陈抟。<br />
　　曾参务益，庞德遗安。 穆亲杵臼，商化芝兰。<br />
　　葛洪负笈，高凤持竿。 释之结袜，子夏更冠。<br />
　　直言唐介，雅量刘宽。 捋须何典，捉鼻谢安。<br />
　　张华龙鲊，闵贡猪肝。 渊材五恨，郭奕三叹。<br />
　　弘景作相，延祖弃官。 二疏供帐，四皓衣冠。<br />
　　曼卿豪饮，廉颇雄餐。 长康三绝，元方二难。<br />
　　曾辞温饱，城忍饥寒。 买臣怀绶，逄萌挂冠。<br />
　　循良伏湛，儒雅儿宽。 欧母画荻，柳母和丸。<br />
　　韩屏题叶，燕姞梦兰。 漂母进食，浣妇分餐。<br />
　　十五 删<br />
　　令威华表，杜宇西山。 范增举玦，羊祜探环。<br />
　　沈昭狂瘦，冯道痴顽。 陈蕃下榻，郅恽拒关。<br />
　　雪夜擒蔡，灯夕平蛮。 郭家金穴，邓氏铜山。<br />
　　比干受策，杨宝掌环。 晏婴能俭，苏轼为悭。<br />
　　堂开洛水，社结香山。 腊花齐放，春桂同攀。<br />
　　卷之 三<br />
　　一 先<br />
　　飞凫叶令，驾鹤缑仙。 刘晨采药，茂叔观莲。<br />
　　阳公麾日，武乙射天。 唐宗三鉴，刘宠一钱。<br />
　　叔武守国，李牧备边。 少翁致鬼，栾大求仙。<br />
　　彧臣曹操，猛相苻坚。 汉家三杰，晋室七贤。<br />
　　居易识字，童乌预玄。 黄琬对日，秦宓论天。<br />
　　元龙湖海，司马山川。 操诛吕布，膑杀庞涓。<br />
　　羽救巨鹿，准策澶渊。 应融丸药，阎敞还钱。<br />
　　范居让谁，吴饮贪泉。 薛逢羸马，刘胜寒蝉。<br />
　　捉刀曹操，拂矢贾坚。 晦肯负国，质愿亲贤。<br />
　　罗友逢鬼，潘谷称仙。 茂弘綀服，子敬青毡。<br />
　　王奇雁字，韩浦鸾笺。 安之画地，德裕筹边。<br />
　　平原十日，苏章二天。 徐勉风月，弃疾云烟。<br />
　　舜钦斗酒，法主蒲鞯。 绕朝赠策，苻卤投鞭。<br />
　　豫让吞炭，苏武餐毡。 金台招士，玉署贮贤。<br />
　　宋臣宗泽，汉使张骞。 胡姬人种，名妓书仙。<br />
　　二 萧<br />
　　藤王蛱蝶，摩诘芭蕉。 却衣师道，投笔班超。<br />
　　冯官五代，季相三朝。 刘蕡下第，卢肇夺标。<br />
　　陵甘降虏，蠋耻臣昭。 隆贫晒腹，潜懒折腰。<br />
　　韦绶蜀锦，元载鲛绡。 捧檄毛义，绝裾温峤。<br />
　　郑虔贮柿，怀素种蕉。 延祖鹤立，茂弘龙超。<br />
　　悬鱼羊续，留犊时苗。 贵妃捧砚，弄玉吹箫。<br />
　　三 肴<br />
　　栾巴救火，许逊除蛟。 诗穷五际，易布三爻。<br />
　　清时安石，奇计居鄛。 湖循莺脰，泉访虎跑。<br />
　　近游束皙，诡术尸佼。 翱狂晞发，嵇懒转跑。<br />
　　西溪晏咏，北陇孔嘲。 民皆字郑，羌愿姓包。<br />
　　骑鹏沈晦，射鸭孟郊。 戴颙鼓吹，贾岛推敲。<br />
　　四 豪<br />
　　禹承虞舜，说相殷高。 韩侯敝袴，张禄绨袍。<br />
　　相如题柱，韩愈焚膏。 捐生纪信，争死孔褒。<br />
　　孔璋文伯，梦得诗豪。 马援矍铄，巢父清高。<br />
　　伯伦鸡肋，超宗凤毛。 服虔赁作，车胤重劳。<br />
　　张仪折竹，人末燃蒿。 贺循冰玉，公瑾醇醪。<br />
　　庞公休畅，刘子高操。 季札挂剑，吕虔赠刀。<br />
　　来护卓荦，梁竦矜高。 壮心处仲，操行陈陶。<br />
　　字荆爽迈，孝伯清操。 李订六逸，石与三豪。<br />
　　郑弘还箭，元兴成刀。 刘殷七业，何点三高。<br />
　　五 歌<br />
　　二使入蜀，五老游河。 孙登坐啸，谭峭行歌。<br />
　　汉王封齿，齐主烹阿。 丁兰刻木，王质烂柯。<br />
　　霍光忠厚，黄霸宽和。 桓谭非谶，王商止讹。<br />
　　隐翁龚胜，刺客荆轲。 老人结草，饿夫倒戈。<br />
　　奕宛李讷，碑赚孙何。 子猷啸咏，斯立吟哦。<br />
　　奕世貂珥，闾里鸣珂。 昙辍丝竹，裒废蓼莪。<br />
　　箕陈五福，华祝三多。<br />
　　六 麻<br />
　　万石齐氏，三戟崔家。 退之驱鳄，叔敖埋蛇。<br />
　　虞诩易服，道济量沙。 伋辞馈肉，琼却饷瓜。<br />
　　祭遵俎豆，柴绍琵琶。 法常评酒，鸿渐论茶。<br />
　　陶怡松菊，田乐烟霞。 孟邺九穗，郑珏一麻。<br />
　　颜回练马，乐广杯蛇。 罗珦持节，王播笼纱。<br />
　　能言李泌，敢谏香车。 韩愈辟佛，傅奕除邪。<br />
　　春藏足垢，邕嗜疮痂。 薛笺成彩，江笔生花。<br />
　　班昭汉史，蔡琰胡笳。 凤凰律吕，鹦鹉琵琶。<br />
　　渡传桃叶，村名杏花。<br />
　　七 阳 <br />
　　君起盘古，人使亚当。 明皇化萼，灵运池塘。<br />
　　神威翼德，义勇云长。 羿雄射日，衍愤飞霜。<br />
　　王祥求鲤，叔向埋羊。 亮方管乐，勒比高光。<br />
　　世南书监，晁错智囊。 昌囚羑里，收遁首阳。<br />
　　轼攻正叔，浚沮李纲。 降金刘豫，顺虏邦昌。<br />
　　瑜烧赤壁，轼谪黄冈。 马融绛帐，李贺锦囊。 <br />
　　昙迁营葬，脂习临丧。 仁裕诗窖，刘式墨庄。<br />
　　刘琨啸月，伯奇履霜。 塞翁失马，臧谷亡羊。<br />
　　寇公枯竹，召伯甘棠。 匡衡凿壁，孙敬悬梁。<br />
　　衣芦闵损，扇枕黄香。 婴扶赵武，籍杀怀王。<br />
　　魏征妩媚，阮籍猖狂。 雕龙刘勰，愍骥应玚。<br />
　　御车泰豆，习射纪昌。 异人彦博，男子天祥。<br />
　　忠贞古弼，奇节任棠。 何晏谈易，郭象注庄。<br />
　　卧游宗子，坐隐王郎。 盗酒毕卓，割肉东方。<br />
　　李膺破柱，卫瓘抚床。 营军细柳，校猎长杨。<br />
　　忠武具奠，德玉居丧。 敖曹雄异，元发疏狂。<br />
　　寇却列簿，吕置夹囊。 彦升白简，元鲁青箱。<br />
　　孔融了了，黄宪汪汪。 僧岩不测，赵壹非常。<br />
　　沈思好客，颜驷为郎。 申屠松屋，魏野草堂。<br />
　　戴渊西洛，祖逖南塘。 倾城妲己，嫁虏王嫱。<br />
　　贵妃桃髻，公主梅妆。 吉了思汉，供奉忠唐。<br />
　　卷之四<br />
　　八 庚<br />
　　萧收图籍，孔惜繁缨。 卞庄刺虎，李白骑鲸。<br />
　　王戎支骨，李密陈情。 相如完璧，廉颇负荆。<br />
　　从龙介子，飞雁苏卿。 忠臣洪皓，义士田横。<br />
　　李平鳞甲，苟变干城。 景文饮鸩，茅焦伏烹。<br />
　　许丞耳重，丁掾目盲。 佣书德润，卖卜君平。<br />
　　马当王勃，牛诸袁宏。 谈天邹衍，稽古桓荣。<br />
　　岐曾贩饼，平得分羹。 卧床逸少，升座延明。<br />
　　王勃心织，贾逵舌耕。 悬河郭子，缓颊郦生。<br />
　　书成凤尾，画点龙睛。 功臣图阁，学士登瀛。<br />

                    <br>
                        　　卢携貌丑，卫玠神清。 非熊再世，圆泽三生。<br />
　　安期东渡，潘岳西征。 志和耽钓，宗仪辍耕。<br />
　　卫鞅行诈，羊祜推诚。 林宗倾粥，文季争羹。<br />
　　茂贞苛税，阳城缓征。 北山学士，南郭先生。<br />
　　文人鹏举，名士道衡。 灌园陈定，为圃苏卿。<br />
　　融赋沧海，祖咏彭城。 温公万卷，沈约四声。<br />
　　许询胜具，谢客游情。 不齐宰单，子推相荆。<br />
　　仲淹复姓，潘阆藏名。 烹茶秀实，漉酒渊明。<br />
　　善酿白堕，纵饮公荣。 仪狄造酒，德裕调羹。<br />
　　印屏王氏，前席贾生。<br />
　　九 青<br />
　　经传御史，偈赠提刑。 士安正字，次仲谈经。<br />
　　咸遵祖腊，宽识天星。 景焕垂戒，班固勒铭。<br />
　　能诗杜甫，嗜酒刘伶。 张绰剪蝶，车胤囊萤。<br />
　　鸜鹆学语，鹦鹉诵经。<br />
　　十 蒸<br />
　　公远玩月，法喜观灯。 燕投张说，凤集徐陵。<br />
　　献之书练，夏竦题绫。 安石执拗，味道模棱。<br />
　　韩仇良复，汉纪备存。 存鲁端木，救赵信陵。<br />
　　邵雍识乱，陵母知兴。<br />
　　十一 尤<br />
　　琴高赤鲤，李耳青牛。 明皇羯鼓，炀帝龙舟。<br />
　　羲叔正夏，宋玉悲秋。 才压元白，气吞曹刘。<br />
　　信擒梦泽，翻徙交州。 曹参辅汉，周勃安刘。<br />
　　太初日月，季野春秋。 公超成市，长孺为楼。<br />
　　楚邱始壮，田豫乞休。 向长损益，韩愈斗牛。<br />
　　琎除酿部，玄拜隐侯。 公孙东阁，庞统南州。<br />
　　袁耽掷帽，仁杰携裘。 子将月旦，安国阳秋。<br />
　　德舆西掖，庾亮南楼。 梁吟傀儡，庄梦髑髅。<br />
　　孟称清发，殷号风流。 见讥子敬，犯忌杨修。<br />
　　荀息累卵，王基载舟。 沙鸥可狎，蕉鹿难求。<br />
　　黄联池上，杨咏楼头。 曹兵迅速，李使迟留。<br />
　　孔明流马，田单火牛。 五侯奇膳，九婢珍馐。<br />
　　光安耕钓，方慕巢由。 适嵇命驾，访戴操舟。<br />
　　篆推史籀，隶善钟繇。 邵瓜五色，李桔千头。<br />
　　芳留玉带，琳卜金瓯。 孙阳识马，丙吉问牛。<br />
　　盖忘苏隙，聂报严仇。 公艺百忍，孙昉四休。<br />
　　钱塘驿邸，燕子楼头。<br />
　　十二 侵<br />
　　苏耽桔井，董奉杏林。 汉宣续令，夏禹惜阴。<br />
　　蒙恬造笔，太昊制琴。 敬微谢馈，明善辞金。<br />
　　睢阳嚼齿，金藏披心。 固言柳汁，玄德桑阴。<br />
　　姜桂敦复，松柏世林。 杜预传癖，刘峻书淫。<br />
　　钟会窃剑，不疑盗金。 桓伊弄笛，子昂碎琴。<br />
　　琴张礼意，苏轼文心。 公权隐谏，蕴古详箴。<br />
　　广平作赋，何逊行吟。 荆山泣玉，梦穴唾金。<br />
　　孟嘉落帽，宋玉披襟。 沫经三败，获被七擒。<br />
　　易牙调味，钟子聆音。 令狐冰语，司马琴心。<br />
　　灭明毁壁，庞蕴投金。 左思三赋，程颐四箴。<br />
　　十三 覃 <br />
　　陶母截发，姜后脱簪。 达摩面壁，弥勒同龛。<br />
　　龙逄极谏，王衍清谈。 青威漠北，彬下江南。<br />
　　遐福郭令，上寿童参。 郗愔启箧，殷羡投函。<br />
　　禹偁敏赡，鲁直沉酣。 师徒布算，姑妇手谈。<br />
　　十四 盐<br />
　　风仪李揆，骨相吕岩。 魏牟尺縰，裴度千缣。<br />
　　孺子磨镜，麟士织帘。 华歆逃难，叔子避嫌。<br />
　　盗知李涉，虏惧仲淹。 尾生岂信，仲子非廉。<br />
　　由餐藜藿，鬲贩鱼盐。 五湖范蠡，三径陶潜。<br />
　　徐邈通介，崔郾宽严。 易操守剑，归罪遗缣。<br />
　　十五 咸<br />
　　深情子野，神识阮咸。 公孙白纻，司马青衫。<br />
　　狄梁被谮，杨亿蒙谗。 布重一诺，金慎三缄。<br />
　　彦升非少，仲举不凡。 古人万亿，不尽兹函。<br />

                    </div></div><hr><script charset='utf-8' src='../../js/footer.js'></script></body></html>