<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法四书逸笺' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>四书逸笺</center></div><div class='fo'><center>经文出处:来自殆知阁</center><br/><br>
                        　　钦定四库全书　　　　经部八<br />
　　四书逸笺目录　　　　四书类<br />
　　卷一【论语上】<br />
　　时习<br />
　　程注説乐<br />
　　切磋琢磨<br />
　　孟懿子<br />
　　管仲字<br />
　　三归<br />
　　公冶长名<br />
　　瑚琏<br />
　　桴<br />
　　治赋<br />
　　束带<br />
　　宾客<br />
　　杇<br />
　　子产氏<br />
　　晏平仲諡<br />
　　居蔡<br />
　　子桑伯子<br />
　　仲弓节集注引家语之误<br />
　　粟九百<br />
　　伯牛有疾<br />
　　下邑<br />
　　饮射读法<br />
　　两宋朝<br />
　　老彭<br />
　　束脩<br />
　　陈司败<br />
　　请祷章<br />
　　三让<br />
　　服事<br />
　　麻冕<br />
　　太宰<br />
　　后生章集注引曾子<br />
　　缊袍<br />
　　寝衣<br />
　　沽酒<br />
　　傩<br />
　　问人他邦<br />
　　朋友节<br />
　　山梁雌雉节<br />
　　附录<br />
　　为政章<br />
　　子游问孝章<br />
　　八佾<br />
　　问社<br />
　　宰予昼寝章<br />
　　又<br />
　　必有忠信章<br />
　　学易章<br />
　　齐必变食章<br />
　　卷二【论语下】<br />
　　请车章<br />
　　长府<br />
　　闵子侍侧章<br />
　　冉求聚敛<br />
　　鼓瑟希<br />
　　与防<br />
　　顔渊问仁章<br />
　　折狱章<br />
　　襁负<br />
　　诵诗<br />
　　南宫适<br />
　　羿<br />
　　夫子不答<br />
　　东里<br />
　　子西<br />
　　骈邑三百<br />
　　卞庄子<br />
　　石门<br />
　　夷俟<br />
　　九月在陈<br />
　　东蒙<br />
　　分崩离析<br />
　　陪臣<br />
　　景公千驷<br />
　　周人葬伯夷以将军之礼<br />
　　夷齐采葛<br />
　　邦君之妻<br />
　　又<br />
　　阳货<br />
　　涅<br />
　　二南<br />
　　稻<br />
　　防子抱器归周<br />
　　箕子名<br />
　　耦耕<br />
　　以杖荷蓧<br />
　　周有八士<br />
　　民食丧祭<br />
　　附录<br />
　　吾岂匏节<br />
　　宰我问丧章<br />
　　附记<br />
　　撰论语<br />
　　古论语<br />
　　论语防<br />
　　论语逸篇<br />
　　太平御览引逸论语问玉篇<br />
　　説文引逸论语<br />
　　文选注引逸论语<br />
　　论语逸句<br />
　　卷三【大学中庸】<br />
　　盘<br />
　　邦畿千里<br />
　　缗蛮邱隅<br />
　　淇澳<br />
　　淇竹<br />
　　菉竹<br />
　　絜矩<br />
　　楚书<br />
　　聚敛盗臣<br />
　　性情<br />
　　擭<br />
　　柯<br />
　　正鹄<br />
　　帑<br />
　　宗器<br />
　　燕毛<br />
　　方防<br />
　　蒲卢<br />
　　华岳<br />
　　卷石<br />
　　轨<br />
　　文书名<br />
　　防<br />
　　附录<br />
　　齐其家节<br />
　　反古之道<br />
　　附记<br />
　　郑氏大学中庸目录<br />
　　古本大学<br />
　　石经大学<br />
　　二程大学定本<br />
　　卷四【孟子上】<br />
　　麋鹿<br />
　　灵台<br />
　　填<br />
　　五畆之宅<br />
　　颁白不负戴<br />
　　饿莩<br />
　　作俑<br />
　　易耨<br />
　　孟子见梁襄王章<br />
　　衅钟<br />
　　术<br />
　　寡妻<br />
　　鼓乐<br />
　　文王之囿<br />
　　郊闗<br />
　　入国问禁<br />
　　转附朝儛<br />
　　鳏寡孤独<br />
　　囊橐<br />
　　爰方启行毛注<br />
　　太王属耆老<br />
　　从之者如归市<br />
　　嬖人<br />
　　三鼎五鼎<br />
　　公孙丒<br />
　　置邮<br />
　　防仲<br />
　　比干<br />
　　孟贲<br />
　　麒麟<br />
　　廛<br />
　　夫里之布<br />
　　耕稼陶渔节<br />
　　东郭氏<br />
　　孟仲子<br />
　　景丒氏<br />
　　兼金一百<br />
　　在薛节<br />
　　持防失伍注<br />
　　蚳鼃谏王节<br />
　　王驩摄卿<br />
　　反齐止嬴<br />
　　中古棺七寸<br />
　　劝齐伐燕<br />
　　季孙子叔疑<br />
　　龙断<br />
　　滕文公滕定公<br />
　　乗屋<br />
　　井地<br />
　　滕壤地田数<br />
　　徙字注<br />
　　大略<br />
　　衣褐<br />
　　稼穑<br />
　　记墨者弟子<br />
　　诡遇<br />
　　淫移屈<br />
　　与葛为邻<br />
　　戴不胜<br />
　　庄岳<br />
　　段干木<br />
　　今兹<br />
　　营窟<br />
　　墨翟姓名<br />
　　陈仲子<br />
　　于陵<br />
　　卷五【孟子下】<br />
　　两离娄<br />
　　泄泄沓沓<br />
　　女呉二事<br />
　　沧浪<br />
　　圹<br />
　　七年之内<br />
　　瞽瞍<br />
　　舜生诸冯章<br />
　　负夏之负训海<br />
　　疾作注<br />
　　西子遗事<br />
　　帝使九男<br />
　　舜弟妻兄妹<br />
　　南河之南<br />
　　舜居尧丧<br />
　　舜之子<br />
　　屈产<br />
　　去其籍<br />
　　大国井田之数<br />
　　次国井田之数<br />
　　小国井田之数<br />
　　附庸<br />
　　馆甥贰室<br />
　　击柝注譌<br />
　　台无餽<br />
　　市井之臣二句本仪礼<br />
　　市井<br />
　　告子<br />
　　湍水<br />
　　白羽之白四句<br />
　　易牙名<br />
　　孙氏疏引奕秋语<br />
　　韩诗外传引放心章<br />
　　赵孟<br />
　　膏梁<br />
　　曹交<br />
　　矶<br />
　　杞梁之妻<br />
　　束牲载书<br />
　　南阳<br />
　　滑厘<br />
　　白圭治水<br />
　　饥饿<br />
　　畴古注<br />
　　范<br />
　　革车虎贲<br />
　　盆成括<br />
　　记曾子不忍食羊枣<br />
　　记近圣人之居二句<br />
　　附录<br />
　　黎民<br />
　　折枝<br />
　　符节<br />
　　君子之泽章<br />
　　税冕<br />
　　邱民<br />
　　追蠡<br />
　　既入其苙<br />
　　附记<br />
　　孟子逸篇<br />
　　孟子逸句<br />
　　计十七则<br />
　　卷六【四书人物遗事】<br />
　　孔子【此下至孟子凡二十三则记孔孟及诸贤遗事】<br />
　　顔回<br />
　　曾子<br />
　　子路<br />
　　子张<br />
　　宰予<br />
　　子羔子贡<br />
　　子思<br />
　　孟子<br />
　　神农【此下至幽王凡六十八则记帝王遗事】<br />
　　尧<br />
　　舜<br />
　　禹<br />
　　启<br />
　　汤<br />
　　王季<br />
　　文王<br />
　　武王<br />
　　桀<br />
　　纣<br />
　　幽王<br />
　　后稷【此下至张仪凡五十一则记四书人物遗事】<br />
　　臯陶<br />
　　伯益<br />
　　丹朱<br />
　　驩兠<br />
　　三苗<br />
　　鲧<br />
　　伊尹<br />
　　傅説<br />
　　比干<br />
　　箕子<br />
　　夷齐<br />
　　周公<br />
　　太公<br />
　　召公<br />
　　管仲<br />
　　子产<br />
　　孙叔敖<br />
　　段干木<br />
　　梁惠王<br />
　　张仪<br />
　　杂记【此下类记四书所载人物杂事】<br />
　　记形体【十三则】<br />
　　记学【八则】<br />
　　记嗜好【五则】<br />
　　记梦【九则】<br />
　　记刑【五则】<br />
　　记书【十则】<br />
　　记撰著【十六则】<br />
　　【臣】等谨案四书逸笺六卷<br />
　　国朝程大中撰大中字拳时号是庵应城人是书采辑注疏及经史子集内有与四子书相发明者或集注所已引而语有舛误或集注所未发而义可参订者为之笺其出处其与<br />
　　集注小异者则为附录其他书中所载四子书及与今本异者则为附记第六卷内専攷四书人物遗事及襍事数十则别为襍记援据颇极详明中如束带一条不引玉藻肆束及带勤者有事则収之之文朋友死无所归一条引白虎通而不引檀弓夫子曰生于我乎馆死于我乎殡之文防无夫里之布一条集注止引载师职而此不引闾师职凡无职者出夫布之文以补之未免踈漏至襍记内因论语有梦周公一语遍引尧舜禹文诸梦事如梦书六帖皆为引入亦稍渉泛滥然词皆有据固可与阎若璩四书释地相辅而行也乾隆四十二年六月恭校上<br />
　　总纂官【臣】纪昀【臣】陆锡熊【臣】孙士毅<br />
　　总　校　官　【臣】　陆　费　墀<br />
　　钦定四库全书<br />
　　四书逸笺卷一<br />
　　应城程大中撰<br />
　　论语【上】<br />
　　时习<br />
　　邢昺论语疏引皇氏云学有三时一身中时二年中时三日中时按宋儒谓时习为学之不已自兼三时言从来讲章皆未之及<br />
　　程注説乐<br />
　　在内曰説在外曰乐见邢疏不始于程子也<br />
　　切磋琢磨<br />
　　尔雅骨谓之切象谓之磋玉谓之琢石谓之磨今集注改象为角<br />
　　孟懿子<br />
　　仲谓之孟者礼疏古者适长谓之伯庶长谓之孟桓公适子庄公为君而大夫不敢祖诸侯仲孙于三家为庶长三家所宗谓之孟<br />
　　管仲字<br />
　　管夷吾字仲其父名山亦字仲见陈心叔名疑<br />
　　三归<br />
　　三归事见説苑善説篇四书通引冯氏云以民归之左右与中故谓之三归包咸论语注曰三归娶三姓女妇人谓嫁曰归説苑注亦云仲一娶三姓而备九女故筑三归之台以处之朱子或问引旧説盖取娶三姓之义【仁山金氏谓算家有筑三归台法与此章书防无涉】<br />
　　公冶长名<br />
　　公冶长名芝字子长见范甯论语注<br />
　　瑚琏<br />
　　集注夏曰瑚商曰琏本包咸郑注据明堂位当云夏琏商瑚【夏后氏之四琏殷之六瑚】朱子从包郑因夏商便文也<br />
　　桴<br />
　　马融注桴编竹大大者曰栰小者曰桴今集注训桴为筏按筏与栰音义同是以大者为桴也<br />
　　治赋<br />
　　古者田有正赋有旁加不皆出兵周礼甸六十四井出车一乗此正赋也甸即十里为成成则兼旁加三十六井旁加之夫止治沟洫疆界不与出兵之数<br />
　　束带<br />
　　古人无事则缓带有事则束带説字云在腰为腰带在胸为束带腰带低缓束带髙紧公西华束带立朝盖当有事之际仓卒立谈可以服强邻即折冲尊俎之间意泛作礼服非<br />
　　宾客<br />
　　大曰宾小曰客为君臣之别见周礼注<br />
　　杇<br />
　　释名云镘谓之杇郭璞注泥涂也师古注云杇所以泥然则杇非即泥乃所以泥涂之具也<br />
　　子产氏<br />
　　集注子产公孙侨也据春秋世谱子产乃公子发字子国之子以其出于公族故氏公孙<br />
　　晏平仲谥<br />
　　史记索隐考晏婴谥平字仲<br />
　　居蔡<br />
　　食货志元为蔡非四民所得居郑氏云出蔡地因以为名寰宇记蔡山出大尚书曰九江纳锡大即此山之也【按孔颖达正义曰郑注非也书曰九江纳锡大大不出蔡国也据寰宇记蔡乃山名则郑説是】<br />
　　子桑伯子<br />
　　郑论语注云子桑伯子秦大夫盖以秦有公孙枝字子桑也<br />
　　仲弓节集注引家语之误<br />
　　集注引家语记伯子不衣冠而处夫子讥其同人道于牛马元詹道传纂笺曰今家语无其文集注误也伯子事载説苑修文篇孔子见子桑伯子子桑伯子不衣冠而处云云同人道于牛马一句乃刘向之言【向云文质修者谓之君子有质而无文谓之易野子桑伯子欲同人道于牛马故仲弓曰太简】集注盖记录之误耳<br />
　　粟九百<br />
　　集注九百不言其量不可考按孔注九百九百斗<br />
　　伯牛有疾<br />
　　淮南子精神篇子夏失明伯牛为厉厉即癞也故包注云伯牛有恶疾今集注先儒以为癞也未审先儒何指【按包注牛有恶疾不欲人见故孔子从牖执其手与集注异】<br />
　　下邑<br />
　　武城鲁下邑本包咸注呉氏程曰鲁下邑附郭之邑犹今言城下邑也<br />
　　饮射读法<br />
　　周礼一年之间行乡饮酒凡三【州长习射春秋凡二党正蜡祭一】行乡射凡二【州长春秋以礼防民皆行乡射礼】行读法凡二十有五古者官司之与民属其勤如此宜夫士之自爱者多也【羣书百考云州长毎以正月正岁及春秋祭社属民读教法一年凡四党正于四时孟月朔及春秋祭禜及正岁属民读教法一年凡七族师毎月朔及春秋禜酺属民读法一年凡十四合计之一年之间凡二十五读法】<br />
　　两宋朝<br />
　　宋两公子朝皆曰宋朝一为司寇乃桓公弟一出奔衞论语宋朝之美是也<br />
　　老彭<br />
　　正义引王弼云老是老耼彭是彭祖<br />
　　束脩<br />
　　束脩解有二邓后纪云故能束脩不触网罗注以约束脩整释之他如郑均束脩安贫恭俭节整冯衍传圭洁其行束脩其心刘般束脩至行俱如前解此与今集注异者周礼膳夫掌内脩之颁赐郑注脩脯也檀弓云束脩之问不出境少仪云其以乗壶酒束脩一犬赐人谷梁传束脩之问不行境中此皆从脩脯义唐六典国子生初入置束帛一篚酒一壶脩一案为束脩之礼即自行束脩义也朱子据经释经不得取史传相诋论语类考主集注脩脯义独疑十脡为束之説古今不相通按少仪壶酒束脩疏云束脩十脡脯也集注盖本此【杜诗荐伏湛疏自行束脩讫无毁玷延笃云吾自束脩以来为臣子忠孝交不谄凟解者谓十五以上此又一义】<br />
　　陈司败<br />
　　郑论语注陈司败人名齐大夫必有所本<br />
　　请祷章<br />
　　人知子疾病子路请祷不知孔子病子贡出卜太平御览引庄子云孔子病子贡出卜孔子曰子待也吾坐席不敢先居处若斋饮食若祭吾卜之久矣此与请祷事相类从未经人引用<br />
　　三让<br />
　　仪礼三逊谓之终逊三以天下让犹言终以天下让也朱子或问亦云再辞为固辞三辞为终辞则集注固逊宜作终逊【邢疏云太王疾太伯适呉越采药大王没而不返季歴为丧主一让也季歴赴之不来奔丧二让也免丧之后遂断发文身三让也又程子不立一也逃之二也文身三也二説皆指实言之】<br />
　　服事<br />
　　丛説云禹贡五服之内所封诸侯朝贡皆有时各依服数以事天子故曰服事<br />
　　麻冕<br />
　　集注麻冕缁布冠也本孔注论语纂笺曰冕者天子至大夫之祭服冠者自天子至庶人之常服也冕如周礼弁司掌王之五冕书称康王卿士邦君太保太史太宗皆麻冕蔡氏云以三十升麻为之是也今以缁布冠名之盖因孔注云冠者首服之名冕者冠之别号而误耳<br />
　　太宰<br />
　　郑注太宰呉太宰嚭也【正义曰此据左传哀十二年公防呉于橐臯呉子使太宰嚭请寻盟公不欲使子贡对又子贡尝适呉故郑以为是太宰嚭也】<br />
　　后生章集注引曾子<br />
　　大戴礼修身篇曾子曰年三十四十之间而无艺则无艺矣五十而不以善闻则不闻矣七十而未壊虽有后过亦可以免矣<br />
　　缊袍<br />
　　説字以丝为着曰茧衣以麻为着曰缊袍<br />
　　寝衣<br />
　　孔注寝衣今之被也与集注一半覆足之説正自相通<br />
　　沽酒<br />
　　郑氏注酒正职云既有米麴之数又有功沽之巧孔颖达疏云功沽谓善恶盖酒之善者为功恶者为沽集注从正义沽买也缘与市字一类耳【周礼昔酒取其久也一宿曰宿再宿曰沽此又一义】<br />
　　傩<br />
　　谯周论语注曰傩却之也<br />
　　问人他邦<br />
　　论语疏问犹遗也或自有事而问人或闻彼有事而问之悉有物以表其意故曲礼云凡以弓剑苞苴箪笥问人者操以受命如使之容按古人笃于友谊因问遗物厚也拜送使者敬也集注因遗字添出故不取然于义未害<br />
　　朋友节<br />
　　白虎通引论语云朋友无所归生于我乎馆死于我乎殡多中一句文义尤备近秀水朱氏采入经义考论语逸句中<br />
　　山梁雌雉节<br />
　　山梁节无确注邢氏説尤非按吕览子路掩雉而复释之则共当为拱执之义嗅当为飞鸣声无疑也<br />
　　附录【凡与集注小异者附志之以备一説】<br />
　　为政章<br />
　　论语注疏引包咸注云孝乎惟孝美大孝之辞友于兄弟善于兄弟是以书云为一句孝乎惟孝为一句友于兄弟为一句晋书夏侯湛昆弟诰古人有言孝乎惟孝友于兄弟潘岳闲居赋序孝乎惟孝友于兄弟此亦拙者之为政也皆与包注同今集注从尚书文遂以孝乎二字为孔子之言<br />
　　子游问孝章<br />
　　集注养其亲而敬不至则与养犬马者何异以犬马喻亲殊属不伦程友鞠四书辨云犬马喻子之不肖者犹刘景升儿子豚犬耳之类言犬马之子皆能有以养其亲但养以敬为本不敬何以别于犬马之子之养其亲者乎按此最分晓于义理俱圆　包咸论语注有二义一曰犬以守御马以代劳皆能养人者但禽兽无知不能生敬于人一曰人之所养乃至于犬马不敬则无以别今集注从后一説<br />

                    <br>
                        　　八佾<br />
　　汉百官志八佾舞三百八十四人【近本十字下无四字】据此是以四十八人为列也与杜预何休注迥异附记于此<br />
　　问社<br />
　　太平御览引尚书逸篇云太社惟松东社惟柏南社惟梓西社惟栗北社惟槐可与问社章参看<br />
　　宰予昼寝章<br />
　　论语笔解一卷托名昌黎文义甚粗浅昼寝章读寝为寝室之寝昼胡卦反言宰予绘画寝室故夫子叹其不可雕不可杇攷梁武帝解此章已是如此不始于笔解也<br />
　　又<br />
　　荀子有子恶卧而焠掌与宰予昼寝可作一反对同以圣人为师其勤惰相去如此<br />
　　必有忠信章<br />
　　释文必有忠信如丘者焉引衞氏集注焉于防反为下句首按衞氏名瓘有集注六卷今论语疏后一説亦引之<br />
　　学易章<br />
　　邢氏论语疏此章孔子言其学易年加我数年方至五十谓四十七时也按四十七时语特创出<br />
　　齐必变食章<br />
　　古注疏齐必变食合下食不厌精为一章所谓改常馔也与周礼齐日三举义亦合<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
　　四书逸笺卷一<br />
　　钦定四库全书<br />
　　四书逸笺卷二<br />
　　应城程大中撰<br />
　　论语【下】<br />
　　请车章<br />
　　此章或以为假设之辞固非据其年顔回少孔子三十岁三十二而卒则顔渊卒时孔子年六十一伯鱼五十先孔子死是时孔子年七十则顔回先伯鱼卒殆十年矣而此云鲤也死又似伯鱼先回死者王肃家语注此书久逺年数错悮未可详也<br />
　　长府<br />
　　集注藏货财曰府本郑注邢疏云布帛曰财金玉曰货<br />
　　闵子侍侧章【记若由也句】<br />
　　子路死子哭之曰噫天祝予天祝予按祝予事好与丧予对他书不载惟公羊传及盐铁论注引之<br />
　　冉求聚敛<br />
　　冉求聚敛即用田赋事左哀十一年季孙欲以田赋使冉有访于夫子子谓有周公之典在季孙弗聴终用田赋冉求不能谏止之是季氏之聚敛皆求为之也<br />
　　鼓瑟希<br />
　　集注希间歇也是解希字之义何晏集解引孔注云思所以对故音希是解希字之意<br />
　　与防<br />
　　与防句何晏集解引周注曰善防独知时按知时即集注乐其日用之常意时字较该括【集解引周注魏博士周生烈也炖煌人七录云字文逸本姓唐著论语义説】<br />
　　顔渊问仁章【记归仁句】<br />
　　顔回十八天下归仁见郎顗荐李固语【按孔子四十七学易顔回十八归仁语皆创出不见他书】<br />
　　折狱章【记无宿诺句】<br />
　　人知子路无宿诺不知宰我无宿问见墐户录<br />
　　襁负<br />
　　包咸论语注曰负者以器曰襁博物忘曰襁织缕为之广八寸长尺二寸以约小儿于背负之而行【见三国志凉茂传注论语疏亦引之少负之而行一句】<br />
　　诵诗<br />
　　周礼注云倍文曰讽以声节之曰诵盖诗有音韵可节故云诵诗【一云诵记也记书能举其词曰成诵古无此解】<br />
　　南宫适<br />
　　古者命士以上父子皆异宫故仪礼言有东宫有西宫有南宫有北宫南容居南宫因以所居之宫为氏应邵谓或氏于居是也<br />
　　羿<br />
　　羿有二一帝喾时人见説文一尧时人见淮南子邢疏帝喾时有羿尧时亦有羿则羿是善射之号非复人之名字郑渔仲云羿字从羽从廾廾即拱字拱羽为羿与伊尹之伊相类伊从人从尹以其人能尹正天下伊与羿皆因其人制字也<br />
　　夫子不答<br />
　　马融注云适意欲以禹稷比孔子孔子谦故不答也谦字最平实省许多议论<br />
　　东里<br />
　　东里郑地名马融注子产居东里因以为号列子云郑之圃泽多贤东里多才是也四书备考引东里子及东里槐误<br />
　　子西<br />
　　马融注论语子西郑大夫【谓子驷之子公孙夏也】后一説云楚令尹<br />
　　骈邑三百<br />
　　集注骈邑地名本孔氏论语类考云书其邑之人名使相骈聨易于稽察故谓之骈邑非有定地也　书社三百计七千五百家索隐云古者二十五家为里里各立社书社者书其社之人名于籍注引书社三百是骈邑乃七千五百家也<br />
　　卞庄子<br />
　　郑论语注卞庄子秦大夫【按郑注如子桑伯子陈司败老彭等与诸家注异然必有所本存之以备一説】<br />
　　石门<br />
　　太平寰宇记古鲁城凡七门次南第二门名石门注云鲁城外门盖郭门也即子路宿处<br />
　　夷俟<br />
　　夷蹲踞也本古注四书纂笺曰蹲即坐也踞谓箕踞<br />
　　九月在陈<br />
　　荀子孔子厄于陈蔡居桑落之下杨倞注九月时也人知孔子在陈之年而不知为九月此可补书传所未备<br />
　　东蒙<br />
　　集注东蒙山名邢疏云蒙山在东故曰东蒙<br />
　　分崩离析<br />
　　孔注有异心曰分欲去曰崩不可防聚曰离析较集注四分公室家臣屡叛更晓晰<br />
　　陪臣<br />
　　马融注陪重【平声】也邢疏大夫已为臣故谓家臣为陪臣<br />
　　景公千驷<br />
　　晏子春秋齐景公好马疑公以好马故致多如此<br />
　　周人葬伯夷以将军之礼<br />
　　夷齐饿于首阳不识谁为掩骨者窃疑武周式闾封墓何独薄于二子及读韩非储説云伯夷以将军葬于首阳山之下然后为千古死义者快而叹周之厚也<br />
　　夷齐采葛<br />
　　韩子通解夷齐居首阳采薇而食采葛而衣采葛事罕见引用<br />
　　邦君之妻<br />
　　何晏集解引孔注曰当此之时诸侯嫡妾不正称号不审故孔子正言其礼也按孔氏説乃此章立论本防集注从呉氏故不录入<br />
　　又<br />
　　王文宪曰天地之间男贵女贱女子贵者方得比于男子故夫人自称小童比于小男子也大夫之妻曰孺人亦比小男子也公侯之妻曰夫人则比于男子矣至为天子之妻始曰后则在司之上而比于继体之君矣<br />
　　阳货<br />
　　邢疏阳货名虎字货<br />
　　涅<br />
　　齐氏曰涅水中黒土今江东皁泥集注染皁物谓染皁之物也<br />
　　二南<br />
　　逸周书云南氏有二臣功钧势敌分为二南之国韩诗外传云其地在南郡南阳之间据此则南本国名厥后南氏废二公化行其间遂为周南召南也水经注亦引之路史云南仲是其后也<br />
　　稻<br />
　　通志云稻有粳糯之分古人谓糯为稻本草所谓稻米者今之糯米按粘稻早禾宋祥符间始有之<br />
　　防子抱器归周<br />
　　抱器归周二事一太师疵少师彊抱乐器归周一防子抱祭器归周集注存宗祀是指祭器但云抱器混矣<br />
　　箕子名<br />
　　箕子名胥余见司马彪庄子注未审何出<br />
　　耦耕<br />
　　耦耕乃两人并耜而耕非牛耕也世传牛耕始于赵过新定顾氏曰古未用牛耕易只言服牛乗马引重致逺最可考者古人于蜡祭迎猫迎虎凡有功于田者无不报祭独不及牛可见古未知牛耕至汉以来始有卖刀买犊之説<br />
　　以杖荷蓧<br />
　　蓧説文作莜芸田器也集注从包氏作竹器字书无此解　程友菊四书辨云以杖荷蓧四字当各为义以用也谓用杖以行而所荷则蓧也<br />
　　周有八士<br />
　　八士郑元以为成王时人刘向马融皆以为宣王时人今集注两存之皆无确据考古周书和寤解云王【注谓武王】乃厉翼于尹氏八士惟固允让又武寤解云尹氏八士太师三公咸作有续神无不飨据此则八士乃武王时人也【按录异传云周时尹氏贵族数代不别食食口数千尝遭饥鼎镬作糜之声闻数十里疑即此尹氏与四乳八子之説可互证云】<br />
　　民食丧祭<br />
　　何晏集解引孔注云重民国之本也重食民之命也重丧所以尽哀重祭所以致敬古注可取者此类甚多今集注槩未采入<br />
　　附录<br />
　　吾岂匏瓜节<br />
　　孔注云匏瓜得系一处者不食故也吾自食物当东西南北不得如不食之物系滞一处按此谓匏瓜味苦不为人所食今集注不能饮食人则不如是是谓匏瓜不能饮食此等处终觉旧注不费力朱子不从未审何故<br />
　　宰我问丧章<br />
　　此章制义有谓宰我屈己以明道者意本邢疏正义引缪协云尔时礼壊乐崩三年之丧不行宰我大惧其往以为圣人无防防以戒将来故特假时人之谓启愤于夫子义在屈己以明道也<br />
　　附记<br />
　　撰论语<br />
　　子夏六十四人共撰仲尼防言【论语防】<br />
　　古论语<br />
　　古论语二十一卷文异者四百余字【桓谭】<br />
　　论语防<br />
　　论语仲弓子游子夏等所撰定易诗书礼乐春秋防皆二尺四寸孝经谦半之论语八寸防者三分得一又谦焉【郑康成聘礼疏同】<br />
　　论语以八寸为尺纪之约者懐持之便也以其遗非经传文纪识恐忘故但以八寸不二尺四寸也【王充】<br />
　　论语逸篇<br />
　　班固艺文志齐论二十二篇多问王知道今知道篇无考太平御览引逸论语有问玉篇秀水朱氏疑问王即问玉然文义直浅颇类字书盖托也附录之以备考<br />
　　太平御览引逸论语问玉篇<br />
　　璠璵鲁之寳也孔子曰美哉璠璵逺而望之焕若也近而视之瑟若也一则理胜一则孚胜<br />
　　説文引逸论语<br />
　　玉粲之璱兮其瑮猛也<br />
　　文选注引逸论语<br />
　　如玉之莹<br />
　　【按御览引问玉篇云玉十谓之区治玉谓之琢亦谓之雕又瑳玉色鲜白也莹玉色也瑛玉光也琼赤玉也璿瑾瑜美玉也璑三采玉也玲玱琤瑱瑝玉声也璬玉佩也瑱充耳也璪玉饰以水藻也此皆直似尔雅并记于此　按御览引古书传多后人窜入者不独此篇为然】论语逸句<br />
　　大夫退死葬以士礼【王制正义】<br />
　　白虎通引论语【朋友无所归三句已见第一卷】<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
　　四书逸笺卷二<br />
　　钦定四库全书<br />
　　四书逸笺卷三<br />
　　应城程大中撰<br />
　　大学<br />
　　盘<br />
　　韦昭注盘承盥器集注作沐浴之盘沿孔疏也【新定邵氏作盥颒之盘与韦注同】<br />
　　邦畿千里<br />
　　王制四海之内九州州方千里而畿居其一考汉书地理志及孔疏西周畿内止八百里东周畿内止六百里言千里举成数也【韦昭曰通二封之地共千里也宗周得百里者六十四成周得百里者三十六共得百里者方千里班氏云东西长而南北短短长相覆为千里】<br />
　　缗蛮邱隅<br />
　　集注邱隅岑蔚之处本郑氏注鸟择岑蔚安闲而止处之孔氏正义岑岩险蔚谓草木蓊蔚按邱隅无草木蓊蔚意此等处无闗义要第存之可也<br />
　　淇澳<br />
　　澳亦水名见博物志汉武帝塞澳河是也<br />
　　淇竹<br />
　　竹谱云淇地殷纣竹箭园也<br />
　　菉竹<br />
　　孔颖达疏菉玉刍也【本尔雅】竹扁竹也郭璞云菉蓐也陆玑草木疏亦分菉与竹为二今集注菉作缘与古疏异<br />
　　絜矩<br />
　　矩为方之器絜今工木墨线二字皆借义朱子或问引庄子絜之百围贾子度长絜大是絜为借义之证<br />
　　楚书<br />
　　郑氏注楚书楚昭王时书也<br />
　　聚敛盗臣<br />
　　郑氏注国家利义不利财盗臣损财聚敛之臣乃损义按损义已该得集注伤民之力意<br />
　　中庸<br />
　　性情<br />
　　孔疏引贺玚云性之与情犹波之与水静时是水动则是波静则是性动则是情今人只知为宋儒语而不知出自贺氏特为指出<br />
　　擭<br />
　　孔疏擭柞防也字书防穽也柞坚忍之木盖以柞为穽取其坚也今集注改作机槛未审所本<br />
　　柯<br />
　　周礼柯长三尺博三寸是柯之则也<br />
　　正鹄<br />
　　正鹄皆鸟名鹄小而飞疾大射礼郑注正齐鲁之间谓之题肩皆鸟之捷黠者射之难中故取以为的<br />
　　帑<br />
　　帑尚书传毛诗笺并云子也杜预注左传云妻子也中庸郑氏注帑子孙也孔疏古者谓子孙为帑今集注从郑氏按帑本借字左传以害鸟帑注鸟尾为帑盖帑为鸟后子孙为人后义相通也<br />
　　宗器<br />
　　宗器郑氏注祭器也集注改重器<br />
　　燕毛<br />
　　周礼司仪职曰王燕则诸侯毛郑司农注毛老也谓老者在上也老者二毛故谓之毛郑氏中庸注燕以发色为坐祭时尊尊也至燕亲亲也今集注从郑氏以毛为毛发仍是老者在上意太原阎氏据周礼驳集注未当<br />
　　方防<br />
　　春秋传序大事书于防小事简牍而已正义云简容一行字数行书于方方所不容书于防盖古未有纸削竹为简长二尺短者半之字少者书于简稍多则书于木版又多则以韦编聨诸简谓之防而书之今集注训防为简从古注也<br />
　　蒲卢<br />
　　大戴礼十月雉入淮为蜃传云蜃者蒲卢也郑氏中庸注蒲卢蜾蠃诗曰螟蛉有子蜾蠃负之螟蛉桑虫也言政之于百姓犹蒲卢之于桑虫按二説皆与敏树意不相属朱子或问辨之从沈括以蒲卢为蒲苇于经文不易字而文义贯通集注胜古注多类此<br />
　　华岳<br />
　　华山名岳亦山名周礼豫州山镇曰华雍州山镇曰岳尔雅释山云河南曰华河西曰岳举二山与下二水对今解华岳为西岳误<br />
　　卷石<br />
　　郑氏注卷犹区也集注从之字书区藏物处又小室曰区汉书贾区注若今小庵室之类故凡物小者曰区区按区处也一卷石犹言一处之石耳<br />
　　轨<br />
　　两辙之间为轨轨广六尺六寸见孝经注<br />
　　文书名<br />
　　书名书之字也见郑氏周礼谕书名注又外史掌达书名于四方疏云正其字使四方读而知之古者谓字为名仪礼百名以上书之防是也又古者谓一字为一文许氏説文即説字书同文即书同字也<br />
　　防<br />
　　沈括云防与檾同是用檾麻织疏布为之<br />
　　附录<br />
　　齐其家节<br />
　　辟集注读为僻礼记疏辟音譬犹喻也谓于亲爱贱恶等皆以心度之而反以喻己则身修与否可自知也其説自通但与下好而知其恶三句文义不属依集注则字顺意从矣凡朱子易古注处务使通章气脉贯通此其一端<br />
　　反古之道<br />
　　郑氏注反古之道谓晓一孔之人不知今王之新政可从按晓一孔语仅见此<br />
　　附记<br />
　　郑氏大学中庸目录<br />
　　大学在戴记之第四十二中庸在戴记之第三十一于郑氏目录中皆属别录孔疏谓于别录属通论盖当时以二书非经之正文故云别录以不耑为言学之书故云通论自宋仁宗天圣中以大学赐新第王拱辰以中庸赐新第王尧臣等世始知尊信二书及朱子章句出而孔门心法乃较着于世凡摭拾小故议朱子者皆妄也<br />
　　古本大学<br />
　　古本大学自经一章外首诚其意终平天下孔氏正义谓此篇论学成之事能治其国章明其徳于天下从诚意为始其间节次稍有不相承者盖古人文法疎辞或不属而意实可通要于立言之指无害虽由之不易可也<br />
　　石经大学<br />
　　石经大学节次不及古本为按之有序中间窜入顔渊问仁至非礼勿动二十二字尤不相附属疑好事者为之<br />
　　二程大学定本<br />
　　明道先生定本移欲明明徳节于邦畿三节之下次淇澳聴讼节于平天下章第四节之后殷未丧师节之前颇与诸本异今本章句盖伊川先生所序次而彚为经一章传十章则朱子所定也古人为学次第具见于此论者谓格致章未尝亡纷纷之议至今未息殆所谓文人好相诋者耶<br />

                    <br>
                        <br />
<br />
<br />
<br />
<br />
<br />
　　四书逸笺卷三<br />
<经部,四书类,四书逸笺><br />
　　钦定四库全书<br />
　　四书逸笺卷四<br />
　　应城程大中撰<br />
　　孟子【上】<br />
　　麋鹿<br />
　　麋泽兽隂鹿山兽阳集注作大小解未知所本<br />
　　灵台<br />
　　五经异义天子有三台灵台以观天文时台以观四时施化囿台以观鸟兽鱼鼈诸侯卑不得观天文无灵台但有时台囿台管子云武王有灵台之复而贤者进也文王服事何得僭天子制或孟子托以讽梁也<br />
　　填<br />
　　赵岐孟子注填鼓音也集注从之宋孙奭疏云填塞也又满也言鼓音之充塞洋洋而盈满也<br />
　　五亩之宅<br />
　　赵氏曰古二亩半当今一亩十步则五亩止当今二亩二十步尉缭子曰天子宅千亩诸侯百亩大夫以下里舎九亩则民宅五亩仅得大夫士之半也周制以渐而降盖如此<br />
　　颁白不负戴<br />
　　赵注壮者代老心各安之一安字最形容得王民皥皥气象出【按前汉地理志云周公封鲁濒洙泗之水其民涉渡少者扶老而代其任俗既益薄长老不自安与幼少相让至龂龂如可与赵注参看】<br />
　　饿莩<br />
　　赵注莩零落也言饿死者零落于道路也【广韵殍注草木枯落也】<br />
　　作俑<br />
　　孔子恶作俑者象人而用谓其殆于用人也用人殉葬始宋文公【见春秋成二年传】至秦武公死殉者六十六人缪公之葬殉者一百七十七人三良在其中【见史记】其流毒至此故恶其不仁且谓其无后<br />
　　易耨<br />
　　赵注易耨芸苗令简易也阎百诗云即立苗欲疏意<br />
　　孟子见梁襄王章<br />
　　通鉴慎靓王二年壬寅惠王卒孟子去魏适齐是一见襄王后即去也故有不似人君之言盖君子居是邦不非其大夫使仍在梁必无议襄王语<br />
　　衅钟<br />
　　衅祭名集注失训郑司农周礼注云血祭曰衅赵注新铸钟杀牲以血涂其衅郄因以祭之曰衅<br />
　　术<br />
　　説文术邑中之道余楚金説文通释云术方术也谓一方之道纂笺云此为得制字之本意<br />
　　寡妻<br />
　　赵注寡少也嫡妻惟一故曰寡<br />
　　鼓乐<br />
　　赵注鼓乐者乐以鼓为节也<br />
　　文王之囿<br />
　　后汉杨赐传乐松曰文王之囿百里人以为小齐宣囿五里人以为大此与孟子异或别有所本<br />
　　郊闗<br />
　　四郊皆有闗郑氏注闗境上门也<br />
　　入国问禁<br />
　　礼入国问俗入境问禁集注云礼入国而问禁疑国字是境字之误<br />
　　转附朝儛<br />
　　集注云转附朝儛皆山名金仁山云海旁之山潮至如儛【儛与舞通】故名孟子杂记云朝如朝夕之朝衞有朝歌齐有朝儛皆以俗好嬉游故名其地按转附必海旁之山言其宛转依附于海也【景公传云转附乃太公之墓朝儛乃桓公之墓二公皆齐之先王欲观已隐有法二公意】<br />
　　鳏寡孤独<br />
　　礼记集説中山成氏曰孟子王制礼运所言鳏寡孤独此通言耳四十无妻不为鳏三十无夫不为寡有室无父不为孤壮而无子不为独　按四者鳏与独一类孤与寡一类鳏本鱼名独本兽名鳏性单独性特皆借义凡无夫曰寡此云老所谓五十无夫曰寡也【大戴礼】长无父亦曰孤此云幼所谓子不见父则呱呱啼也盖举其最无告者言之<br />
　　囊橐<br />
　　孙奭孟子疏小曰橐大曰囊与今集注异<br />
　　爰方启行毛注<br />
　　孟子正义引毛注云公刘张其弓矢乗其干戈戚扬以方开道路去之盖诸侯之从者十有八国焉十有八国未详<br />
　　太王属耆老<br />
　　郑渔仲通志獯鬻来攻古公事之以皮币犬马珠玉菽粟货财皆不得免复欲其土地与民古公曰与之耆老曰君不为社稷乎曰社稷所以为民也不可以所为亡民也耆老曰君不为宗庙乎曰宗庙吾私也不可以私害民也按为社稷为宗庙即下节世守勿去意<br />
　　从之者如归市<br />
　　通志古公率其私属去豳举国扶老携幼从之者二千乗一止而成三千户之邑【按诸侯从者十八国举国从者二千乘皆与如归市合罕见引用】<br />
　　嬖人<br />
　　杜预曰贱而得幸曰嬖<br />
　　三鼎五鼎<br />
　　张晏五鼎注牛羊豕鱼麋也双峰饶氏谓五鼎为羊豕鱼腊肤三鼎为豕鱼腊并误按仪礼鼎数图一鼎特豚无配三鼎特豚而以鱼腊配之五鼎皆用羊豕而鱼腊配之盖礼以鼎之三五为隆杀不以实鼎之物计三五也饶氏盖不知鱼腊为配鼎而误张晏注牛麋尤非大夫所用<br />
　　公孙丒<br />
　　公孙丒有政事之才见赵岐公孙丒章句注<br />
　　置邮<br />
　　马递曰置步递曰邮今集句驿与驲音义同皆传递马【杨升庵云置缓邮速驿迟驲疾不知何据】<br />
　　防仲<br />
　　防仲乃防子之次子名衍即后国于宋者见孔安国传<br />
　　比干<br />
　　孟子襍记王子干封于比故曰比干<br />
　　孟贲<br />
　　许慎淮南子注孟贲衞人也通攷云齐之力士当以许注为正【通鉴秦武王好力士任鄙乌获孟説皆至大官説即贲也】<br />
　　麒麟<br />
　　麒麟二兽名郭璞云麒似麟无角诗疏麟黄色一角角端有肉作一兽误<br />
　　廛<br />
　　赵注廛市宅也集注本之説文市物邸舎曰廛郑氏王制注本之据説文廛为贮货之所乃市宅之取利者因其利而赋之亦抑末之意但赋其廛则市宅有不赋者矣<br />
　　夫里之布<br />
　　赵氏注里居也布钱也夫一夫也郑司农周礼注云里布者布参印书广二寸长二尺以为币贸易物诗云抱布贸丝此布也孙奭云不知言布参印书者何见或旧时説也<br />
　　耕稼陶渔节<br />
　　舜耕于歴山陶于河滨渔于雷泽人习知之按路史舜牧羊于潢阳灰于常羊什器于寿邱就时于负夏贩于顿邱债于傅虚未尝暂息此数事可补耕稼节之遗<br />
　　东郭氏<br />
　　齐大夫有东郭氏名偃名书名贾者见于春秋亦有北郭氏南郭氏皆齐大夫古疏云齐之东地号曰东郭云氏者未详其人以理推之孟子之所吊必贤大夫也【通志东郭氏姜姓齐公族桓公之后也】<br />
　　孟仲子<br />
　　孟仲子名睾孟子之子见谱<br />
　　景丒氏<br />
　　前汉书艺文志载景子三篇列儒家者流注云説宓子语似其弟子按孟子称景丒为景子其言父子主恩君臣主敬本儒家言疑即汉志所载景子又兵家有景子十三篇<br />
　　兼金一百<br />
　　古者以一镒为一金【赵氏注】故兼金一百不言镒以一百金即一百镒也<br />
　　在薛节<br />
　　人知孔子絶粮于陈蔡不知孟子絶粮于邹薛风俗通穷通篇云孟子絶粮于邹薛困始甚退与万章之徒序诗书仲尼之意作书中外十一篇疑絶粮于薛即此在薛时曰闻戒曰兵餽与陈蔡之阨固不殊也<br />
　　持防失伍注<br />
　　去之谓杀之本古注金氏曰持防不过庭前阶下执防之人庶人之在官者去之止是废弃之<br />
　　蚳鼃谏王节<br />
　　赵注三谏不用致仕而去按蚳鼃三谏未详或大概言之也<br />
　　王驩摄卿<br />
　　孔颖达曰春秋有使大夫摄卿之法如文七年传晋使先蔑如秦逆公子雍荀林父谓蔑曰摄卿以往可也何必子集注王驩摄卿以行盖本诸此<br />
　　反齐止嬴<br />
　　反齐止嬴解者谓余哀未忘固属臆説近太原阎氏引列女传以为孟子仕齐归葬于鲁三年免丧然后复至齐据此则止嬴句为赘设充虞之问不应在三年后且三年前亦不得云前日也四书辨云孟母葬鲁之时治丧之具皆齐所赐反齐止嬴乃向国为坛望谢齐君之礼礼毕仍反于鲁以终三年之丧鲁平公与宣王防于鳬绎乐正子备道孟子之贤正此时也<br />
　　中古棺七寸<br />
　　中古注周公制礼时攷周制棺皆不云七寸元詹氏曰记檀弓夫子制于中都四寸之棺五寸之椁而丧大记云君之棺八寸上大夫棺八寸下大夫棺六寸士棺六寸注云皆周制舎此未见有七寸之文孟子或别有本<br />
　　劝齐伐燕<br />
　　史记燕王属国于子之三年国大乱孟轲谓齐王曰今伐燕此文武之时不可失也齐王因令章子将五都之兵以伐燕此与孟子文迥异盖因有劝齐伐燕语遂附防其説迁史不足据如此<br />
　　季孙子叔疑<br />
　　集注季孙子叔疑不知何时人赵注二子孟子弟子也阎百诗云子叔鲁文公之族又赵注子叔心疑惑之则疑字非人名<br />
　　龙断<br />
　　赵注龙断谓堁断而髙者也今集注只以冈垄易堁字秀水朱氏经义考谓龙断义赵注未详今集注本陆氏善经未细检赵注耳<br />
　　滕文公滕定公<br />
　　滕文公定公朱子失注赵氏云古本世纪录诸侯之世滕国有考公麋与文公之父定公相直其子元公与文公相直似后世避讳改考公为定公以元公行文徳故谓之文公也<br />
　　乗屋<br />
　　乘屋赵氏谓乗盖其野外之屋最当盖为田事计宜豫完其在田之宅若邑居之屋已入而处之矣<br />
　　井地<br />
　　集注井地即井田也赵氏顺孙纂疏曰言其始以地而画井耳井田则因其田既已成而言之也此最分晓下文从经界説起正是答他地字由经界説到分田语固有渐次在<br />
　　滕壤地田数<br />
　　仁山金氏曰滕截长补短将五十里则是除山川林麓之类以田计也以开方法计之则五十里为田二千五百井二万二千五百夫<br />
　　徙字注<br />
　　集注徙谓徙其居也赵注徙谓受田易居也着受田二字好盖井田之法不受田则不易居无轻徙者<br />
　　大略<br />
　　集注未训略字赵注略要也言井田未及其详已举其要大要者大者之要也润泽其余事耳<br />
　　衣褐<br />
　　赵注褐以毳织之若今马衣也马衣字新甚不经见<br />
　　稼穑<br />
　　説文种曰稼敛曰稽按稼即下树艺穑即下五谷熟茀厥丰草种之黄茂教稼之法也后稷之穑有相之道教穑之法也二字各为义<br />
　　记墨者弟子<br />
　　墨者弟子不独夷之杂检书传得十数人附记于此随巢子　胡非子【马总意林载二子各著书一卷】相里氏【里一作文】相夫氏邓林氏【后三子分墨为三家】田鸠　禽滑厘髙何悬子石谢子【闗东人】唐姑果【秦人】公上过　钜子　孟胜【按孟子谓杨墨】<br />
　　【之言盈天下杨子不数传而防墨氏至与孔子并称盖衞之者众也宜其惑人也易而流毒也逺】<br />
　　诡遇<br />
　　赵注横而射之曰诡遇<br />
　　淫移屈<br />
　　富贵不能淫三句赵注淫乱其心也移易其行也屈挫其志也今集注易乱为荡缘乱字太重易行为节缘行字太宽朱子于四书字字不苟如此<br />
　　与葛为邻<br />
　　地理志云葛今梁国宁陵有葛乡史记注亳都亦在梁国故曰与葛为邻<br />
　　戴不胜<br />
　　杨倞荀子注戴不胜即戴驩也为宋太宰<br />
　　庄岳<br />
　　庄岳两地皆齐街里名阎百诗引左传云襄二十八年得庆氏之木百车于庄昭十年又败诸庄哀六年战于庄即此庄也襄二十八年庆封反陈于岳即此岳也【按阎百诗四书释地最为该博兹不敢多采者地形变易代有不同后世附防古迹不可据以为信故宁阙之】<br />
　　段干木<br />
　　段干姓木名姓源老耼子名宗字尊祖为衞将军封于段又封干因以为姓风俗通段干木注云姓段名干木魏都赋云干木之徳唐书百官表又云姓段为干木大夫俱误<br />
　　今兹<br />
　　兹年也今兹犹今年也<br />
　　营窟<br />
　　营窟二字各一义营者营累其土于地上窟者窟穴于地中见礼运注<br />
　　墨翟姓名<br />
　　墨子姓翟母梦乌而生因名乌以墨为道墨非姓<br />
　　陈仲子<br />
　　陈仲子名仲字子终见皇甫谧髙士传<br />
　　于陵<br />
　　集注于陵地名无确训陈心叔曰于陵楚地盖避地于楚也<br />
<br />
<br />
<br />
<br />
<br />
<br />
<br />
<br />
<br />
　　四书逸笺卷四<br />
　　钦定四库全书<br />
　　四书逸笺卷五<br />
　　应城程大中撰<br />
　　孟子【下】<br />
　　两离娄<br />
　　名疑云两离娄一黄帝时人一殷人孟子离娄之明即庄子所云索珠者黄帝时人也<br />
　　泄泄沓沓<br />
　　泄泄集注训怠缓悦从字书无此解六书正譌云泄水名借为舒散之意按下沓字亦从水水性濡而善下濡故怠缓善下故悦从泄泄沓沓有随波逐流意字书泄泄训多人沓沓训猥贱皆非诗义<br />
　　女呉二事<br />
　　呉越春秋齐女质呉呉为太子聘之解者谓孟子所云即此按春秋襄二十四年传晋平公嫁女于呉齐侯以女为媵此又一事为媵则更可耻矣<br />
　　沧浪<br />
　　集注沧浪水名宋叶梦得曰非水之正名而因以为名则以水别之若沧浪之水是也盖沧浪本地名因水流经此故名沧浪之水【水经注武当县西北四十里有洲曰沧浪洲水曰沧浪水】<br />
　　圹<br />
　　集注圹广野也本赵注兽乐广野呉氏程曰圹穴也兽之所居<br />
　　七年之内<br />
　　赵注天以七纪故云七年昭十年左传云天以七纪杜注二十八宿四七是其防也<br />
　　瞽瞍<br />
　　路史瞽瞍天瞢孔安国尚书大传云无目曰瞽舜父有目不能分别好恶故时人谓之瞽配字曰瞍【路史注云瞽瞍两目不见史云盲者子是也二孔以为有目不能分别善恶者妄按瞽瞍称顽父左传云心不则徳义之经为顽愚谓目不辨善恶心不则徳义皆因反常而加以恶名孔説似长】<br />
　　舜生诸冯章<br />
　　梁萧绮拾遗录引孟子逸句云千里一圣谓之连步即此章地之相去意鲍照河清颂引孟子逸句云千载一圣犹旦暮也即此章世之相后意疑二书皆撮此章大意为言也<br />
　　负夏之负训海<br />
　　负夏赵注负海也负训海仅见此疏亦未及<br />
　　疾作注<br />
　　赵注疾谓疟疾疏亦曰今日我疟疾发作疾直指疟疾亦竒<br />
　　西子遗事<br />
　　孟子疏引史记云西施越之美女毎入市人愿见者先输金钱一文此事他书不载<br />
　　帝使九男<br />
　　帝使九男事舜或疑丹朱子安得离国按世纪云尧有十子娶散宜之女曰女皇生丹朱又有庶子九人是事舜之九男皆庶子也赵注云九子事舜以为师<br />
　　舜弟妻兄妹<br />
　　舜有弟象娶尧二女娥皇女英世所习闻陈心叔引大戴礼帝系篇云帝娶帝尧之子谓之女匽注者以娥皇女英女匽为三妃汉地理志云陈仓有舜妻育冢祠则舜有四妻矣山海经云舜娶葵【一作登】比氏生宵明烛光则舜又有一妻矣列子云舜弟妹之所不亲也父母之所不安也纲目注云舜妹名伙手列女传云瞽瞍欲杀舜女弟系怜之则舜有二妹矣越絶书云舜父顽母嚚兄狂弟傲尸子云舜事亲养兄为天下法则舜又有兄矣事或出于附防然人知舜有弟而不知有兄妹知有妻娥皇女英而不知有女匽育葵比氏附纪于此以资博览<br />
　　南河之南<br />
　　赵注南河之南逺地南夷也故言然后之中国按南夷与中国对上下文义贯通此古注之最用意者【刘熈云南河之南九河之最南者按九河皆在北不得云南河当以冀州最南者为是其地殆不可考】<br />
　　舜居尧丧<br />
　　后汉书李固传昔尧殂之后舜仰慕三年坐则见尧于墙食则见尧于羮此舜居尧丧之实事今文家用见羮见墙事泛作景慕语非<br />

                    <br>
                        　　舜之子<br />
　　舜之子九人不独商均皇甫谧云娥皇无子商均女英生也次子季厘封于缗后为桀所灭<br />
　　屈产<br />
　　屈产泉名马饮此泉者良见寰宇记<br />
　　去其籍<br />
　　周礼司徒之职阙司禄一官三礼辨云孟子谓爵禄之制诸侯恶其害己而去其籍此其证也<br />
　　大国井田之数<br />
　　汉志开方法大国地方百里为方十里者百提封万井为田当九百万亩除山林陵麓沟洫城郭宫室涂邑三分去一计田三百万亩外实有井六千六百六十六井井之三之二计得田六百万畆整<br />
　　次国井田之数<br />
　　次国地方七十里以开方法计之为方十里者四十有九为方一里者四千九百为田四百四十一万亩三分去一除田一百四十七万亩外实有井三千二百六十六井井之三之二为田计二百九十四万亩<br />
　　小国井田之数<br />
　　小国地方五十里以开方法计之为方十里者二十有五为方一里者二千五百为田二百二十五万亩三分去一除田七千五百亩外实有井一千六百六十六井井之三之二为田计一百五十万亩<br />
　　附庸<br />
　　郑氏注小城曰附庸纂笺引项氏云王莽封诸侯置附城则汉人盖以城解庸也庸即墉古文不成国谓之附城犹今言支郡为属城也【春秋繁露云附庸字者方三十里名者方二十里氏者方十五里】<br />
　　馆甥贰室<br />
　　世纪尧见舜处之贰室赐之絺衣与琴为筑宫室封之虞土<br />
　　击柝注譌<br />
　　赵注柝行夜所击木也行夜犹今之巡夜周礼司寤氏掌以星分夜以诏夜士郑注云主行夜徼候者今集注譌作夜行只倒一字便説不去<br />
　　台无餽<br />
　　左昭七年传王臣公公臣大夫大夫臣士士臣皁皁臣舆舆臣隶隶臣僚僚臣仆仆臣台人有十等台为最下云台无餽以明缪公当愧悟之后不独使之尊者不以相扰即最下如台亦不复致餽然后贤者得以脱然自处斯其为优贤之至而改悔之深也<br />
　　市井之臣二句本仪礼<br />
　　仪礼凡称于君宅者在邦则曰市井之臣在野则曰草莽之臣庶人则曰刺草之臣孟子语本此少庶人一句<br />
　　市井<br />
　　市井説不一按古者因井为市故曰市井无他义也<br />
　　告子<br />
　　告子姓告名不害兼治儒墨之道尝学于孟子见赵岐告子章句注<br />
　　湍水<br />
　　赵注湍水圜也谓湍萦水也孙氏疏云萦回之水陆氏善经注云湍波流也集注盖兼从之<br />
　　白羽之白四句<br />
　　马总意林引孟子云白羽白性轻白雪白性消白玉白性贞虽俱白其性不同也按此乃赵氏孟子注文止易性坚为性贞经义考采入孟子逸句中失检<br />
　　易牙名<br />
　　易牙名巫牙其字也见孔颖达左传疏<br />
　　孙氏疏引奕秋语<br />
　　孙奭孟子疏引传记云奕秋通国之善奕也有歌者止而聴之则奕败笙汨之也隶首天下之善算也有鸿鹄过弯弓拟问以三五则不知鸿鹄乱之也孙氏以为亦孟子之言按二事见子华子意与此略同而文气散缓不类此所引疑别有所谓传记<br />
　　韩诗外传引放心章<br />
　　韩诗外传引孟子放心章有其于心为不若鸡犬哉不知类之甚矣悲夫终亦必亡而已矣数句在有放心而不知求下学问之道无他上<br />
　　赵孟<br />
　　左传晋未可媮有赵孟以为大夫云云晋赵氏世呼赵孟犹智氏呼智伯云尔【张存中四书通证云赵孟乃襄子至烈侯之通称】<br />
　　膏粱<br />
　　赵注膏粱细粱如膏者也孙氏疏引礼云公食大夫稻粱为嘉膳则膏粱味之至珍者也按如膏之粱有文之绣令善之闻广逺之誉毎两字皆一虚一实自为对仗今集注膏训肥肉则两字皆实与文绣字不相属对矣<br />
　　曹交<br />
　　王氏应麟曰曹交赵氏注云曹君之弟按左传哀公八年宋灭曹至孟子时曹亡久矣曹交盖以国为氏者<br />
　　矶<br />
　　説文矶石激水也广韵云大石激水孙奭孟子疏云譬如石之激水顺其流而激之正韵引孟子是不可矶亦云石激水曰矶今集注训水激石与诸书异<br />
　　杞梁之妻<br />
　　孟子疏杞梁之妻即孟姜也<br />
　　束牲载书<br />
　　集注葵邱之防陈牲而不杀匵书加于牲上乃谷梁传之文太原阎氏据左传士庄子为载书周礼司盟掌盟载之法指驳集注殆未检谷梁也<br />
　　南阳<br />
　　赵注山南曰阳岱山之南谓之南阳疏云岱山即太山在齐之南四书备考引南阳府之南阳县误<br />
　　滑厘<br />
　　滑厘姓禽墨子弟子慎子师也慎子名到集注滑厘慎子名盖承赵注而误【按慎子云滑厘不识者言不独我不识此我师事之滑厘所不识也盖甚不解之辞　古疏引史记墨子云公输子意欲杀臣杀臣宋莫能守可攻也然臣之弟子滑厘等三百人已持守国之器在宋城上而待楚寇也是滑厘盖善用兵者故慎子特举以对】<br />
　　白圭治水<br />
　　韩非子曰白圭之行隄也塞其穴此以邻为壑之证<br />
　　饥饿【陈子章】<br />
　　饥饿泛训饥非盖饥而至饿故不能出门户韩子云家有常业虽饥不饿淮南子云宁一日饥毋一旬饿以二説推之饿甚于饥黄公説字云饥犹可生饿则至死故言饿殍不言饥殍<br />
　　畴古注<br />
　　赵注畴一井也疏云不知一井何据今集注畴耕治之田本説文又蔡邕云麻田为畴见前汉天文志注<br />
　　范<br />
　　赵注范齐邑王庶子所封食也盖王子食邑在范故自范望见王子今集注删王庶子句<br />
　　革车虎贲<br />
　　孔安国注革车百夫长所载车虎贲百夫长也<br />
　　盆成括<br />
　　赵注盆成括尝欲学于孟子问道未达而去后仕于齐【晏子春秋云盆成括父之孝子兄之顺弟也】<br />
　　记曾子不忍食羊枣<br />
　　人知曾子孝于父不忍食羊枣不知曾子孝于母不忍食生鱼孝子传云曾参食生鱼甚美因吐之人问其故参曰母在之日不知生鱼味今我食美故吐之遂终身不食生鱼<br />
　　记近圣人之居二句<br />
　　左哀七年传公伐邾及范门犹闻钟声又云鲁击柝闻于邾故曰近圣人之居若此其甚也按邹本邾子之国<br />
　　附录<br />
　　黎民<br />
　　四书辨疑云黎本训众又训黒所用各不同诗书称黎民者先儒皆解为众民近世始有黒发黔首之説按黎民与黔首不同黔有首字相配语意自圆黎民中间本无发字训黎为黒是为黒民文公诗传东莱读诗记解民靡有黎亦皆训黒是民靡有黒不知黒为何物也此黎字仍当训众盖言五十七十者衣帛食肉其余众民亦不饥不寒不必解黒发与颁白对也<br />
　　折枝<br />
　　折枝陆氏善经谓折草树枝集注从之与为长者意殊不属赵氏注按摩折手节解罢枝也亦费力陆筠云枝肢古通用谓罄折腰肢揖也<br />
　　符节<br />
　　周礼符节注如今宫中诸官诏符也汉制以竹为之长六寸分而相合师古注亦云取象竹节今集注云以玉为之篆刻文字按诸家训符节皆不云玉且符节门闗所用给付不常篆刻文字恐不能画一周礼玺节注云今之印章也玺字从玉以玉为印章故可篆刻文字符字从竹不应反用玉语录引牙璋起军旅为用玉之证按符节非军旅所用似不可据以为例<br />
　　君子之泽章<br />
　　泽注云流风余韵按君子之流风余韵虽百世可也五世安得遂斩新郑髙氏曰泽谓容貌色泽犹礼云手泽口泽也盖五世之内其人虽不可见见其人者犹有存焉其形容音响尚有称述之者至于五世见其人者亦皆已殁而形容音响不复可知矣故泽皆五世而斩<br />
　　税冕<br />
　　程友菊四书辨云税字集注音脱冕何等物而可作常冠戴之以行按税仍当是输芮切收也敛也谓甫脱去冕不暇收拾即便行也<br />
　　邱民<br />
　　赵注邱十六井也邱民谓邱甸之民得乎邱甸之民便可为天子犹有田一成有众一旅之意<br />
　　追蠡<br />
　　赵希鹄曰追琢也今画家滴新粉隆起处犹谓之追粉蠡剥蚀也追蠡言禹之钟款文追起处剥蚀也又笔乗云蠡音礼説文云虫之木中追当为追击之追盖髙子以禹乐用之者多故凡追击之处摧残如蠡齧木之形也赵氏释追云钟纽释蠡云欲絶之貌与丰氏説略同但少周礼所谓旋虫二句故集注用丰氏説【按追蠡细故无闗义要诸説互异若此盖古人之言初无定质解者赤无定诂得其意而通之皆可以从容玩索而有得焉故凡于义未害可备一説者不妨兼收要在决择不苟耳】<br />
　　既入其苙<br />
　　宋王勉夫云苙香草白芷之类豚之所甘既放之得所又从而招之非善治邪説者也如此则苙字招字皆从本义本音而与説书之防正自相通【按隋志云赵岐注孟子十四卷又有郑亢注孟子七卷綦毋邃孟子九卷唐书艺文志又云孟子注凡四家计三十五卷宋孙奭云至于皇朝崇文总目孟子独存赵岐注十四卷唐陆善经注七卷故朱子集注率参用二家本之赵氏者尤多间有赵注可采而集注失引者略为表出盖补遗之意非敢缪于朱子也】<br />
　　附记<br />
　　孟子逸篇<br />
　　性善　辨文　説孝经　为政<br />
　　王充曰孟子作性善之篇及其不善物乱之也赵岐曰孟子外书四篇其文不能宏深不与内篇相似非孟子本真后世依放而托之者也孟子逸句<br />
　　按朱氏经义攷所采孟子逸句文义多与内篇相似疑引书者增损其辞而为之其与内篇文异者则又赵岐所云文不宏深非其本真者也今就朱书所引复加择别附记于后以备参考<br />
　　孟子三见齐王而不言事门人曰曷为三遇齐王而不言事孟子曰我先攻其邪心【荀子】<br />
　　人之学也其性善【荀子】<br />
　　呑舟之鱼不居潜泽度量之士不居污世夫艺冬至必雕吾其时矣【韩诗外传　经义考分夫艺三句为一则误】<br />
　　髙子问于孟子曰夫嫁娶者非己所自亲也衞女何以得编于诗也孟子曰有衞女之志则可无衞女之志则篡夫道二常之谓经变之谓权权懐其常道而挟其变权乃得为贤夫衞女行中孝虑中圣权如之何【韩诗外传】孟子曰夫雷电之起也破竹折木震惊天下而不能使聋者卒有闻日月之明徧照天下而不能使亡目者卒有见【韩诗外传】<br />
　　孟子曰夫有意而不至者有矣未有无意而至者也【法言】孟子曰人皆知以食愈饥莫知以学愈愚人皆知粪其田而莫知粪其心粪田莫过利苗得粟粪心易行而得其所欲【説苑】<br />
　　孟子曰纣贵为天子死曾不如匹夫【汉书伍被传】孟子曰尧舜之道不逺也人不之思耳【盐铁论】<br />
　　正枉者必过其直【党锢传　昌言作矫枉过直】<br />
　　尧舜不胜其美桀纣不胜其恶【风俗通】<br />
　　孟子曰今人之于爵禄得之若其生失之若其死【梁书处士传】<br />
　　战者危事也【北堂书钞】<br />
　　孟子曰人之所知未若人之所不知【广宏明集】<br />
　　君子称身而正位不为苟得而受赏【列女传】<br />
　　孟子曰江海异于行潦者深广也泰山别于邱陵者髙大也若深不异于行潦则孺子浴其渊髙不出于邱陵则跛羊陟其巅【韩诗外传】<br />
　　或问为学之道孟子曰静然后虚使良心不汨于欲领然后防使良知不诱于物此学之道也【韩诗外传　上三则经义考失引】<br />
　　按经义考所引孟子逸句如盐铁论蚕桑以时布帛不可胜衣也周官大行人注诸侯有王坊记注舜年五十而不失其孺子之心史记注禹生石纽西夷人也张衡传注阿防事贵胁肩所尊俗之情也意林所引虐政杀人何异刃耶七则皆与今孟子文略同盖引书者增损其辞为之他如文选注泰山之髙参天入云广韵注六十四黍为一圭十圭为一合顔氏家训图影失形之类语皆直浅不似内篇凡朱书失引散见他书若此类者槩不敢拦入<br />
<br />
<br />
<br />
<br />
<br />
<br />
<br />
<br />
<br />
<br />
　　四书逸笺卷五<br />
　　钦定四库全书<br />
　　四书逸笺卷六<br />
　　应城程大中撰<br />
　　四书人物遗事【已见人物考聚考诸书者不录纬书小説怪诞之言不录】孔子【此下至孟子凡二十三则记孔孟及诸贤遗事】<br />
　　孔子修春秋九月而成【路史注】<br />
　　孔子治春秋退修殷之故歴使其数可传于后【晋书律歴志】孔子登泰山见七十二家字皆不同【宋景文笔记】<br />
　　孔子求古史得黄帝元孙帝魁氏之书【帝魁纪】<br />
　　顔回<br />
　　顔回明仁于度毂【后汉书】<br />
　　顔回缩屋明贞【北齐书废帝纪】<br />
　　顔回不以夜浴改容【刘子谨独篇】<br />
　　顔回十八天下归仁【郎顗荐李固语】<br />
　　曾子<br />
　　曾子见益母而感【陆玑疏】<br />
　　曾子行孝枯井涌泉【孝子传】<br />
　　呉起学于曾子居顷之其母死起终不归曾子薄之而与起絶【天中记】<br />
　　曾子攀柩车引輴为之上也【淮南子】<br />
　　曾子架羊【淮南子舜杀弟周公杀兄犹之为仁也文公树米曾子架羊犹之为义也树米架羊事不见他书】<br />
　　曾子倚山而吟山鸟下翔【盐铁论】<br />
　　曾子居曲阜鸱枭不入城郭【水经注】<br />
　　曾参锄瓜三足鸟来萃其冠【古今注】<br />
　　子路<br />
　　子路见夏南愤恚而忼慷【晋书夏统传】<br />
　　蒯瞆之乱衞人狐黡杀子路子路之子子崔行往复仇狐黡知之约战于城西持蒲弓木防与子崔战而死【孝子传】<br />
　　子张<br />
　　子张鲁之鄙家也【吕览】<br />
　　宰予<br />
　　顔夭冉疾由醢予族赐灭其须见宏明集予族事未详出处<br />
　　子羔子贡【事同】<br />
　　幽通赋注衞蒯瞆之乱子羔灭髭衣妇人衣逃出孔悝求之不得故免于难又子贡灭髭为妇人见论衡<br />
　　子思<br />
　　子思居衞三旬而九食【説苑】<br />
　　孟子<br />
　　孟子恶败而出妻【荀子】<br />
　　神农【此下至幽王凡六十八则记帝王遗事】<br />
　　神农生三岁嬉戏之事必于黍稷【路史】<br />
　　神农时加米于烧石之上而食之【古史考】<br />
　　神农以石为兵【兵书】<br />
　　神农以上水为元酒【仪礼正义】<br />
　　吉礼始于神农【礼孔疏】<br />
　　神农分国近国地广逺国地小海上有十里之国【吕览】神农之教石城十仞汤池百步【前汉书】<br />
　　神农之教无食者与之陈无种者贷之新【路史】<br />
　　神农之时欲雨则雨五日为行雨旬日谷雨旬五日为时雨【尸子】<br />
　　神农之崩也天下之人为之不将者七日【丹壶记】<br />
　　神农以丁亥日死丁未日葬【五行书】<br />
　　黄帝立十年知神农之非而改其政【鬻子今本无见绎史】<br />
　　尧<br />
　　尧以楚伯受命【许慎】<br />
　　谒者尧之尊官所以试舜【百官志】<br />
　　尧之时庶人未受命者乗木车单马【路史】<br />
　　尧试舜举之童土之地【路史】<br />
　　尧举舜于雷泽与之语桑隂不移而知其圣【慎子】<br />
　　尧在位三年鸱枭逃于絶漠【拾遗记】<br />
　　尧在位一日而十瑞至【路史】<br />
　　舜<br />
　　舜鼓瑟而黄河清【琴书】<br />

                    <br>
                        　　舜敦敏好学尤长于天文【路史】<br />
　　舜耕歴山而交益陶河滨而交禹【鲁连子】<br />
　　雷泽旱舜为耕者凿凟狩则为猎者表虎【尸子】<br />
　　舜粜于平阳【真源赋】<br />
　　舜封黄帝之孙子十有九人【韩诗外传】<br />
　　舜封弃百里封契七十里【路史】<br />
　　舜以玉防书圣臣之名金防书贤臣之名银防书功臣之名水晶防书才臣之名众臣则书于木防【见识余出未详】舜时西母进益疆之版【路史注西王母西方昏荒之国】<br />
　　舜造漆器谏者十余人【见唐书语本韩非文小异】<br />
　　舜藏黄金于崭岩之山【淮南子】抵璧于谷【抱朴子】<br />
　　舜遭风雷桴鼓播地钟磬乱行舞人防伏乐正狂走【宋书】舜有天下国之不服者十有三【荀子】<br />
　　使舜浚井酖于觞酒【陆鲁望杂説】<br />
　　禹<br />
　　禹生于六月六日【呉越春秋注】<br />
　　禹十二为司空【傅子】<br />
　　尧封禹为夏伯【路史按世称禹为伯禹以此】<br />
　　禹巡苍梧见市杀人下车而哭之【陈蕃传】<br />
　　禹之时民有鬻子者以歴山之金铸币而与之偿【路史注】禹之治水也民聚瓦砾【吕氏春秋】<br />
　　禹治水挂冠不顾遗履不蹑【淮南子】<br />
　　禹治水先令而有功者杀之【韩子】<br />
　　禹治丧法死于陵者葬于陵死于泽者葬于泽制丧三日毋得而逾【尸子　淮南子云禹之时天下大水死陵者葬陵死泽者葬泽节财也】<br />
　　启<br />
　　隐神三年而户来享【魏霍性疏】<br />
　　汤<br />
　　汤得七大夫以佐天下【苻子】<br />
　　桀自贤汤使人哭之【通志】<br />
　　汤有天下国之不服者五十三【韩子　一云禹作茵蓆雕文而国之不服者五十三】<br />
　　王季<br />
　　帝乙命王季为西伯【小戎图】文王称西伯盖袭封也<br />
　　文王<br />
　　文王伐崇至鳯凰墟袜系解而自结【韩非子　帝王世纪作武王】文王葬枯骨以王礼【贾子】<br />
　　武王<br />
　　武王克殷靖箕子之宫【吕览　按式闾封墓事屡见靖宫事仅见此】<br />
　　武王之时令人貂襜豹裘方得入庙一豹皮千金功臣之家粜千钟未得一豹皮【管子】<br />
　　武王征四方恶国九十有九<br />
　　武王时服国六百五十三<br />
　　桀<br />
　　桀自谓天父纣自谓天王【墨子】<br />
　　桀以人为车【路史注】<br />
　　桀之时女乐三万人放虎于市观其惊骇【管子】<br />
　　桀杀闗龙逢金版出于中庭【论语隂嬉　南史齐府僚劝进表云玉马骏奔表防子之去金版出地告龙逢之寃金版语本此】<br />
　　桀得氓山氏之二女爱而无子乃刻之苕华而弃元妃于洛【路史注二女曰琬曰琰刻其名于苕华之玉元妃妺喜也】<br />
　　妺喜冠男冠【傅元奏议】<br />
　　桀为长夜之宫一夕而风沙填之【博物志】<br />
　　桀居南巢从者五百人三年死于亭山【尸子路史】<br />
　　纣<br />
　　纣以热升杀庖人【淮南子云炮烙生于热升】<br />
　　纣作百里之宫七十三所【通志】<br />
　　纣饮酒以七日七夜【新序】<br />
　　纣刑鬼侯之女而取其环<br />
　　纣鹿台大三里髙千尺七年而成【新序】<br />
　　纣囿中所藏虎二十有二猫二麇五千二百三十五犀十有二牦七百二十有一熊百五十有一罴百一十有八豕三百五十有二貉十有八麈十有六麝五十麋三十鹿三千五百有八【古周书】<br />
　　幽王<br />
　　幽王时牛化为虎羊化为狼【述异记】<br />
　　后稷【此下至张仪凡五十一则通记四书人物遗事】<br />
　　姜源衣帝衣履帝敏居期而生弃【路史　衣帝衣仅见此】<br />
　　尧使稷为司马【书刑徳考　郑氏昏礼赞云稷为天官】<br />
　　弃为大田【路史　按稷官称不一疑犹今之兼歴大田农官盖其本职】<br />
　　后稷以癸巳日死【五行书】<br />
　　臯陶<br />
　　臯陶渔于雷泽舜举为士师【路史　按人知舜渔雷泽而不知臯陶】臯陶造律【傅子律者臯陶之遗训汉命萧何广之急就篇云臯陶造狱】<br />
　　臯陶卒葬于臯楚人谓之公琴【舆地广记　郦道元云楚人谓冢为琴】<br />
　　伯益<br />
　　伯益臯陶之子生五岁而佐禹【列女传】<br />
　　伯益佐禹治水封之于梁【路史】<br />
　　丹朱<br />
　　丹朱有夜游之台【路史】<br />
　　舜入唐郊丹朱为尸<br />
　　驩兠<br />
　　驩兠为尧司徒【古周书】<br />
　　驩兠以佞臣狐功亡其国【路史】<br />
　　三苗<br />
　　驩兠生三苗髙辛邦之【北经云驩兠生三苗缁衣正义云髙辛之诸侯】<br />
　　三苗大乱龙生于庙犬哭于市【墨子】<br />
　　三苗之时三月不见日【金匮】<br />
　　三苗之亡五谷变种鬼哭于郊【论衡】<br />
　　鲧<br />
　　鲧为三仞之城【淮南子】<br />
　　羽山名惩父山山南百步水常清牛羊不敢饮曰羽渊【寰宇记】<br />
　　伊尹<br />
　　伊尹帝之酒保也【鹖冠子】<br />
　　伊尹之兴土功也修胫者使之踏镢强瘠者使之负土眇者使之准伛者使之涂【淮南子】<br />
　　伊尹死大雾三日【论衡】<br />
　　傅説<br />
　　傅説赁为赭衣者舂于深岩以自给【拾遗记】<br />
　　比干<br />
　　纣无道比干作秣马金阙歌【韦昭洞歴记】<br />
　　箕子<br />
　　箕子教朝鲜以礼义田蚕制八条之教【后汉书】<br />
　　夷齐<br />
　　夷叔食薇三年顔色不变【三秦记　采葛二事已见第二卷】<br />
　　周公<br />
　　周公采于周封于鲁老于周【路史】<br />
　　武王作周歴周公作鲁歴【董巴议】<br />
　　周公以玉笏赐孟岐【香案牍】<br />
　　周公蔡蔡而辟管【杜预训蔡为放】<br />
　　南人服象为虐于彛成王命周公以兵追之至于海南乃为三象乐【文选西征赋注　按人知周公东征而不知周公南征】<br />
　　成王将加元服周公使人来零陵取文竹为冠【古今注】<br />
　　太公<br />
　　吕望年七十始学读书【髙诱注説林】<br />
　　太公尝为灌坛令【博物志】<br />
　　太公望齐之逐夫【国防】<br />
　　太公望跽石隐崖不饵而钓膝处成臼跗触成路【苻子】太公望寿一百六十【紫防斗数】<br />
　　召公<br />
　　召公封燕九世惠侯始就国其长居燕而支袭召【王安石云元子既国燕次子守者犹食召也】<br />
　　周公摄位召公为尸<br />
　　召公奭寿一百九十余【风俗通　路史作一百八十】<br />
　　管仲<br />
　　管仲尝为圉人【博物志】<br />
　　管仲作革【鹖冠子云伊尹酒保太公屠牛管仲作革百里官奴酒保作革事他书不载】<br />
　　子产<br />
　　子产治郑蒺藜不生鸱枭不至【天中记】<br />
　　子产有兄曰公孙朝弟曰公孙穆朝好酒穆好色【列子】子产死家无余财子不能葬国人哀之丈夫舎玦佩妇人舎珠玉其子不受自负土葬于邢山【贾氏説林】<br />
　　孙叔敖<br />
　　楚国之法禄臣再世而收其地惟孙叔敖九世而祀不絶【韩非子】<br />
　　孙叔敖作期思陂而荆土用赡【意林】<br />
　　段干木<br />
　　段干木晋之大驵也【吕览】<br />
　　梁惠王<br />
　　梁惠王发逢忌【逢忌二地名】之薮以赐民【汉志注】<br />
　　张仪<br />
　　张仪与蘓秦共剪发相活或佣力写书行遇圣人之文无以题记则以墨画于掌中夜还更以竹写之【拾遗记】<br />
　　杂记【此下类记四书所载人物杂事不必备录录其少见而可信者】<br />
　　记形体【计十三则】<br />
　　神农憔悴尧瘦舜霉黒禹胼胝【淮南子】<br />
　　神农长八尺有七寸【路史】<br />
　　禹身长九尺二寸【世纪】<br />
　　夏禹长颈鸟喙【归云集】<br />
　　帝尧长帝舜短文王长周公短孔子长子弓【即仲弓】短【荀子】尧修十尺舜修八尺有竒面颔无毛【孔丛子颔一作领】<br />
　　汤皙容多发伊尹黒而短【晏子琐语】<br />
　　孔子身长十尺大九围坐如蹲龙立如牵牛就之如昴望之如斗【孔演图】<br />
　　仲尼之状面如蒙倛周公之状身如断菑臯陶之状色如削闳夭之状面无见肤傅説之状身如植鳍伊尹之状面无须麋【同须眉】禹跳汤偏尧舜三眸子桀纣皆长巨姣美孙叔敖突秃长左叶公子髙防小短瘠行若不胜衣【非相篇】<br />
　　臯陶马口【论衡】<br />
　　子产日角晏平仲月角尾生犀角栁下惠史鱼反角【管子】顔回角额似月形【论语防】<br />
　　子贡出庭斗绕【摘辅象】<br />
　　记学【计八则】<br />
　　尧学于君畴【疑即尹寿之譌】舜学于务成昭禹学于西王国【荀子】禹师墨如周公师庶秀【潜夫论】<br />
　　尧学于尹寿舜学于务成汤学于成子伯文王学于铰时子思武王学于郭叔【新序】<br />
　　文王师鬻子又师鲛子【鲛子説字作鲛时子师】<br />
　　散宜生闳夭南宫适学于太公望【尚书大传】<br />
　　孔子学于老耼孟蘓防靖叔【吕览】<br />
　　呉起学于曾子田子方学于子贡墨子学于史角段干木学于子夏【吕览】<br />
　　李充学于子夏【汉艺文志】<br />
　　记嗜好【计五则】<br />
　　文王嗜昌蒲武王嗜鲍鱼【新书】<br />
　　公仪休嗜鱼【外传】<br />
　　齐桓公好服紫邹君好长缨楚王好细腰【管子】<br />
　　齐宣王嗜鸡跖吕览云善学者若齐王之食鸡也日食其跖数千而不以为足也<br />
　　楚狂接舆好食槖卢木芜菁子【髙士传】<br />
　　记梦【梦不足记因论语有梦周公事附及之计九则】<br />
　　尧梦扳天而上汤及天防之【梦占逸防】<br />
　　尧梦长人【温子升庙碑】<br />
　　舜梦长眉击鼓【帝王世纪】<br />
　　禹梦自洗于河【世纪】<br />
　　禹未遇时梦乗舟过月中【六帖】<br />
　　文王梦日月着其身【世纪】<br />
　　尧梦乗龙上太山舜梦击天鼓禹梦其手长汤梦布令天下桀梦黒风破其宫纣梦大雷击其首【梦书】<br />
　　曾子梦见一狸无首作残形操【琴操】<br />
　　齐桓公梦为大禽所中【梦书】<br />
　　记刑【计五则】<br />
　　有虞之诛以幪巾当墨以草缨当劓以菲履当刖以艾鞸当宫布衣无领当大辟【慎子】<br />
　　夏禹之时大辟二百周公之时大辟五百【史】<br />
　　殷之法刑弃灰于街者【韩非子】<br />
　　周之盛时羣饮者杀【史】<br />
　　周之法杀人者踣诸市墨者使守门劓者使守闗宫者使守内刖者使守囿完者使守积【前汉刑法志】<br />
　　记书【计十则】<br />
　　神农氏因上党羊头山始生嘉禾八穗作八穗书用颁行时令【此下十则见唐韦续五十六种书法神农以前战国以后不录依四书人物时代也】帝尧因轩辕灵负图作书<br />
　　夏后氏作钟鼎书以钟鼎形为象也<br />
　　汤时作倒薤书<br />
　　周文王时作虎书有虎不害人名驺虞因兹始也周文王赤雀衔书入户武王丹鸟入室以二祥瑞因作鸟书又因素鳞跃舟作鱼书<br />
　　周之媒氏作填书<br />
　　周之伯氏作殳书文记笏武记殳因而制之<br />
　　仲尼弟子因西狩获麟作麒麟书<br />
　　战国时作传信鸟迹书<br />
　　记撰著【依汉书艺文志所载四书中有撰著者凡十五家计十六则】<br />
　　子思二十三篇【子思着　篇日列儒家者流中庸之外又有此书】<br />
　　曾子十八篇【曾子着】<br />
　　漆雕子十二篇【漆雕开着艺文志注云漆雕开之后】<br />
　　宓子十六篇【宓子贱着　右三子篇目俱列儒家者流】<br />
　　孟子一篇【篇目列隂阳家是七篇及古本十一篇外又有此书】<br />
　　神农二十篇【神农着　篇目列农家者流刘向别录云疑李悝及商君所説】<br />
　　神农兵法一篇【隂阳家　又杂占载神农教田相土耕种十四卷】<br />
　　伊尹五十一篇【伊尹着　此列道家者流又小説家载伊尹説二十七篇注云其言浅薄似依托也】<br />
　　太公二百三十七篇【太公望着　篇目列道家者流】<br />
　　管子八十六篇【管夷吾着　篇目列道家者流】<br />
　　晏子八篇【晏婴着即晏子春秋篇目列儒家者流】<br />
　　师旷八篇【晋师旷着　此列隂阳家又小説家载师旷六篇注云其言浅薄似依托之】墨子七十一篇【墨翟着　篇目列墨家者流按志首列尹佚二篇注云周臣在成康时则墨者之学不始于墨翟特由墨翟而盛所谓弥近理而大乱真也】<br />
　　张子十篇【张仪着　篇目列纵横家者流】<br />
　　慎子四十二篇【慎到着　篇目列法家者流】<br />
　　逢蒙射法二篇【蒙志作门师古曰即逢蒙篇目列技巧家】<br />
　　【右据汉艺文志四书人物中所有撰著凡十五家计十有八种今其书存者若管晏慎墨诸子篇目全而可信其他或已亡失或散见一二或属伪撰悉疏列之如右使承学之士有所攷而取择云他如子夏诗序子贡诗传之类汉志不载兹亦不具录】<br />
<br />
　　四书逸笺卷六<br />

                    </div></div><hr><script charset='utf-8' src='../../js/footer.js'></script></body></html>