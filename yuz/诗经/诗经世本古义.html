<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法诗经世本古义' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>诗经世本古义</center></div><div class='fo'><center>经文出处:来自殆知阁</center><br/><br>
                        　　御题何楷诗经世本古义<br />
　　明何楷闽人着诗经世本古义凡二十八巻依时代为次名曰世本古义以公刘七月大田甫田诸篇为首而殿以曹风下泉计三代有诗之世始夏少康终周敬王凡二十八王因配以二十八宿各为序目虽其书于名物训诂考证详明而钩字句牵合史传强附名姓时代以舒窈绍兮为夏征舒硕鼠为魏夀余又以草虫为南陔菁莪为由仪缗蛮为崇邱穿凿傅防不可枚举且以孔子删定之三百篇敢于任意颠倒不师古训妄兴异议实索行怪之徒不可为训徒供考证正宜束之髙阁耳<br />
　　弗遵孔子所删诗叙世传经自出奇割裂雅风畏忘彼差排星宿巧符其楷而失则何之谓撰以成乖杜岂辞可惜用功无用地束诸髙阁合于斯<br />
<br />
<br />
　　钦定四库全书　　　　经部三<br />
　　诗经世本古义　　　　诗<br />
　　提要<br />
　　【臣】等谨案诗经世本古义二十八卷明何楷楷有古周易订诂已着録其论诗专主孟子知人论世之防依时代为次故名曰世本古义始于夏少康之世以公刘七月大田甫田诸篇为首终于周敬王之世以曹风下泉之诗殿焉计三代有诗之世二十八王各为序目于前又于卷末仿序卦传例作属引一篇用韵语排比成文着所以论列之意考诗序之传最古巳不尽得作者名氏故郑氏诗谱缺有间焉三家所述如关雎出毕公离出伯封之茫昧无据儒者犹疑之弗传楷乃于三千年后钩字句牵合史传以定其名姓时代如月出篇有舒窈窕兮舒懮受兮之文即指以为夏徴舒此犹有一字之近也硕防一诗茫无指实而指以为左传之魏寿余此孰见之而孰传之以大田为豳雅丰年良耜为豳颂即属之于公刘之世此犹有先儒之旧説也以草虫为南陔以菁菁者莪为由仪以缗蛮为崇邱人孰传之而孰受之大惑不解楷之谓乎然楷学问博通引援赅洽凡名物训诂一一攷证详明典据精实非宋以来诸儒所可及譬诸搜罗七寳造一不中规矩之巨噐虽百无所用而毁以取材则火齐木难片片皆为珍物百余年来人人嗤防其书而究不能废其书职是故矣乾隆四十六年六月恭校上<br />
　　总纂官【臣】纪昀【臣】陆锡熊【臣】孙士毅<br />
　　总　校　官　【臣】陆　费　墀<br />
<br />
　　诗经世本古义序<br />
　　昔者孔子之教天下道不外乎六经而礼乐为王者之事当世必皆各有成书如周礼仪礼之不容以意为之损益其所手定惟易书诗春秋四者易衍十翼春秋修旧史皆述也而有作焉若书诗第以弃取见义而已易春秋之为书一明理一纪事各自行而书诗则兼礼乐而有之是故易体也春秋用也垂书诗以礼乐圣人治世之迹所以流露于体用之间者也然以理言则礼乐仍与易为物之有本末也以事言则书诗又与春秋为道之有升降也不明乎此亦未有能读书诵诗者也夫以书为兼乎礼乐乎春秋人犹信之若诗则第以道性情一语蔽之足矣将安取此嗟乎诗教失传莫大于是今夫诗在书中不过诸制之一若五子之歌是也诸制各因一事而作宜不能多而诗则上播诸声律下形诸讽咏无地而不有诗无人而不可以作诗当孔子之世而古诗存者至三千余亦云伙矣而所删存者厪厪止此其所以存之者必有故也繇其所从来者异故于一体中自以风雅颂为之标别然亦必皆因一事而作则其世固可知也夏商之文献皆不足矣宋犹存商颂五篇杞无一焉惟周室先祖之诗蔵在故府幸不放失圣人以为此二代文献之犹存者也故取公刘豳诸诗以续五子之后取王季文王诸咏以广商颂之遗其于二代盖彬彬矣书断于穆春秋始于平中间若厉宣幽三王之际皆周室改革之大者而其事迹杳如也舍诗将安所征之故诗者聫属书与春秋之隙者也孟子曰王者之迹熄而诗亡诗亡然后春秋作诸儒推测未有得其解者也今以世考之诗亡于下泉正当敬王之时春秋之作适有感是时耳盖至是而周不复兴矣平王城敬下都愈趋愈下圣人所以投笔而自废也圣人之删书也其心犹以王为未足也曰必如帝者斯可矣删诗则不及帝矣而其大指所在特惓惓属望于中兴曰孰能如夏之少康殷之盘庚武丁者乎故于二代之诗独有取于三君之世此尤足以见春秋托始平王之意也若夫典章文物声容数之盛散见于诗中者犂然明备至纎而不可遗至繁而不可乱按之三礼无一不合有王者起特举而措之耳是又圣人之借诗以存礼乐也盖昔孔子雅言诗书执礼而不及乐他日又言兴于诗立于礼成于乐而不及书明乎举诗足以兼书犹之举礼足以兼乐也其言诗书恒在礼乐之先者以礼乐取诸诗书中而足也后儒视诗太浅索诗太易盍亦思圣人所以广收约取着之为经与易书春秋并垂者其立敎宜何如精严而可轻以里巷讴吟文人词曲例之乎凡余説诗是不一术先循之行墨以研其义既证之他经以求其验既又攷之山川谱系以摭其实既又寻之鸟兽艸木以通其意既又订之画形声以正其误既又杂引赋诗防章以尽其变诸説兼详而诗中之为世为人若礼若乐俱一一跃出于是喜斯文之在兹叹絶学之未坠也当其沉思莫解寝食都忘疑窾将开神如牖亦阅七载手不停披斯已勤矣书成悉依时代为次名曰世本古义伸子舆氏诵诗论世之指也卷凡二十八与经宿配每篇仿古序体更定小引以冠其前其诸义未安者则附见之章句之后欲使观者了其巅末有所攷镜焉挂漏之病知不能无糺缪拾遗以俟来哲崇祯十有四年嵗次辛巳夏四月丁夘古闽何楷书<br />
<br />
<br />
<br />
<br />
<br />
<br />
<br />
<br />
<br />
　　钦定四库全书<br />
　　诗经世本古义卷首<br />
　　明　何楷　撰<br />
　　原引<br />
　　古文诗作□【从言从之】心有所之形而为言斯其义也【説文云诗志也志发于言释名云诗之也志之所之也诗序云在心为志发言为诗班固云诵其言谓之诗咏其诗谓之歌】太师采之【食货志云孟春之月羣居者将散行人振木铎狥于路以采诗献之太师比其音律以闻于天子礼记云天子五年一巡狩命太师陈诗以观民风文中子云薛收问曰今之民胡无诗子曰诗者民之情性也情性能亡乎非民无诗职诗者之罪也陈傅良云春秋之衰以礼废秦之亡以诗废尝观之诗刑政之苛赋役之重天子诸侯朝廷之严而后妃夫妇袵席之秘圣人为诗而使天下匹夫匹妇之防皆得以言其上宜若啓天下轻君之心然亟諌而不悟显戮而不戾相与擕持去之而不忍是故汤武之兴其民急而不敢去周之衰其民哀而不敢离盖其抑郁之气纾而无聊之意不蓄也呜呼诗不敢作天下怨极矣卒不能胜共起而亡秦秦亡而后快于是始有匹夫匹妇存亡天下之权呜呼春秋之衰以礼废秦之亡以诗废吾固知公卿大夫之祸速而小民之祸迟而大而诗者正所以维持君臣之道其功用深矣】别其美恶以资教化【诗序云正得失动天地感神莫近于诗先王以是经夫妇成孝敬厚人伦美教化移风俗朱子云诗者人心之感物而形于言之余也心之所感有邪正故言之所形有是非唯圣人在上则其所感者无不正而其言皆足以为教其或感之之襍而所发不能无可择者则上之人必思所以自反而因有以劝惩之是亦所以为教也】弃取之间官实为政故变文施寺【古文□右施之今文诗右施寺】寺者法度之廷也【説文云寺廷也有法度者也】或曰寺之为言侍也【周礼天官寺人注云寺之言侍也诗寺人孟子疏云言寺者欲取亲近侍御之义】取其可以侍御于君也【虞书舜曰予欲闻六律五声八音在治忽以出纳五言汝听左传云瞽诵诗谏此以诗侍御于君之义也又孔颖达云名为诗者内则説负子之礼曰诗负之注谓诗之言承也春秋説题辞曰在事为诗未发为谋恬澹为心思虑为志诗之为言志也诗纬含神雾曰诗者持也然则诗有三训承也志也持也作者承君志之善恶述己志而作诗为诗所以持人之行使不失坠故一名而三训也今按言志为诗自是本训更取持义已属迂逺若内则诗负之云直是縁诗持相近而误但当通作持耳强训为承支离斯甚】上古质朴靡得而称肇舜命夔诗名方显【郑诗谱序云诗之兴也谅不于上皇之世大庭轩辕逮于髙辛其时有亡载籍亦蔑云焉虞书曰诗言志歌永言声依永律和声然则诗之道放于此乎孔颖达云哀乐之起防于自然喜怒之端非繇人事故燕雀表啁噍之感鸾凤有歌舞之容然则诗理之先同夫开辟诗迹所用随运而移上皇道质故讽谕之情寡中古政繁亦讴歌之理切唐虞乃见其初牺轩莫测其始又云上古之时徒有讴歌吟呼纵令土鼔苇籥必无文字雅颂之声故伏羲作瑟女娲笙簧及蒉桴土鼔必不因诗咏如此则时虽有乐容或无诗】迨乎孔子之世古诗存者三千余篇于是去其繁复録其止于礼义厪得十之一【司马迁云古者诗三千余篇及至孔子去其重取可施于礼义上采契后稷中述殷周之盛至幽厉之缺始于衽席故曰闗雎之乱以为风始鹿鸣为小雅始文王为大雅始清庙为颂始三百五篇孔子皆歌之以求合韶武雅颂之音礼乐自此可得而述以备王道成六艺朱子云昔周盛时上自郊庙朝廷而下达于乡党闾巷其言粹然无不出于正者圣人固已协之声律而用之乡人用之邦国以化天下至于列国之诗则天子巡守亦必陈而观之以行黜陟之典降自昭穆而后寖以陵夷至于东迁而遂废不讲矣孔子生于其时既不得位无以行劝惩黜陟之政于是特举其籍而讨论之去其重复正其纷乱而其善之不足以为法恶之不足以为戒者则亦刋而去之以从简约示久逺程子云虞之君臣迭相赓和见于书夏殷之世虽有作者其传鲜矣至周而世益文人之怨乐必形于言政之善恶必见刺美至夫子之时所传者多矣夫子删之得三百篇皆止于礼义可以垂世立教古之人防而闻歌颂之声长而识刺美之意故人之学繇诗而兴后世老师宿儒尚不知诗义后学岂能兴起也】着以为经【王应麟云二帝之世工以纳言时而飏之其施之学校以教士与礼乐书相参谓之四术至孔子始删取着以为经】猗欤伟矣【韩诗外传云子夏读诗已毕夫子问曰尔亦可言于诗矣子夏对曰诗之于事也昭昭乎若日月之光明燎燎乎如星辰之错行上有尧舜之道下有三王之义弟子不敢忘虽居蓬户之中弹琴以咏先王之风有人亦乐之无人亦乐之亦可发愤忘食矣诗曰衡门之下可以栖迟泌之洋洋可以疗饥夫子造然变容曰噫吾子始可以言诗已矣然子以见其表未见其里顔渊曰其表已见其里又何有哉孔子曰闚其门不入其中安知其奥藏之所在乎然藏又非难也丘常悉心尽志已入其中前有高岸后有深谷冷冷然如此既立而已矣不能见其里葢谓精防者也论语子曰诗三百一言以蔽之曰思无邪又曰小子何莫学夫诗诗可以兴可以观可以羣可以怨迩之事父逺之事君多识于乌兽草木之名乂曰不学诗无以言又曰诵诗三百授之以政不达使于四方不能専对虽多亦奚以为】及门之士能言诗者惟商赐二贤尝防许可【论语子曰起予者商也始可与言诗已矣又曰赐也始可与言诗已矣告诸往而知来者】其后孟子说诗独精【孟子曰故説诗者不以文害辞不以辞害志以意逆志是为得之】秦燔灭文章而诗以播在讽诵全【班固云孔子纯取周诗上取殷下取鲁凡三百五篇遭秦而全者以其讽诵不独在竹帛故也按周礼太师敎六诗曰风曰赋曰比曰兴曰雅曰颂以六徳为之本以六侓为之音瞽蒙掌九徳六诗之歌以役太师论语子曰吾自卫反鲁然后乐正雅颂各得其所又曰师挚之始闗雎之乱洋洋乎盈耳哉乐记子赣见师乙而问焉曰赐闻声歌各有宜也如赐者宜何歌也师乙曰寛而静柔而正者宜歌颂广大而静疏达而信者宜歌大雅防俭而好礼者宜歌小雅正直而静亷而谦者宜歌风】汉兴有鲁齐燕三家之学皆列学官【司马迁云言诗于鲁则申培公于齐则辕固生于燕则韩太傅班固云鲁申公为诗训故而齐辕固燕韩生皆为之传按鲁诗弟子显者为孔安国韦成王式龚遂齐诗弟子显者为萧望之匡衡翼奉师丹韩生即韩太傅名婴】鲁最先显【当汉髙祖过鲁申公以弟子从师入见于鲁南宫韩婴为孝文时博士辕固为孝景时博士】齐最先亡【隋志云齐诗魏代已亡鲁诗亡于西晋韩诗虽存无传之者按今韩诗所传唯有外传十卷】鲁诗出于浮丘伯浮丘伯者荀卿门人也齐燕不知所从受而韩氏之学乃自谓其诗不如易深【班固艺文志云婴推诗人之意而作内外传数万言其语颇与齐鲁间殊然归一也孝宣时涿郡韩生以易征曰尝受韩诗不如韩氏易深】孟坚扢三家独许鲁为近之【固云齐燕鲁或取春秋采襍説咸非其本义与不得己鲁最为近之】最后毛公诗出称得传于子夏不与三家同以授毛苌然其本亦出荀卿云【毛公名亨或云鲁人或云河间人序録徐整云子夏授髙行子髙行子授薛仓子薛仓子授帛妙子帛妙子授河间大毛公陆玑云子夏传鲁人曽申申传魏人李克克传鲁人孟仲子孟仲子传根牟子根牟子传赵人孙卿子孙卿子传鲁人大毛公初学记云荀卿授鲁国毛亨作诂训传以授赵国毛苌时人谓亨为大毛公苌为小毛公】传至衞敬仲有序行世【后汉儒林传云衞宏字敬仲东海人初九江谢曼卿善毛诗宏从受学作毛诗序善得风雅之防于今传于世郑樵云汉兴四家之诗毛诗未有序惟韩诗以序传于世齐诗无序鲁诗之序有无未可知诗之序大槩与今序异韩诗得序而益明汉儒多宗之如司马迁雄范之徒皆以二南作于周衰之时此韩学也毛诗至衞宏为之序郑为之注而毛序之学盛行又非韩所敢望也或者谓大序作于子夏小序作于毛公此説非也序有郑注而无郑笺其不作于子夏明矣毛公于诗第为之传其不作序又明矣又谓大序作于圣人小序作于卫宏谓小序作于卫宏是也谓大序作于圣人非也命篇大字盖出于当时采诗太师之所题而题下之序则衞宏从谢曼卿受师説而为之也或者又曰序之文辞委曲明白非宏所能为曰使宏凿空为之虽孔子亦不能使宏诵师説为之则虽宏有余矣意者毛氏之诗厯代讲师之説至宏而悉加诠次焉今观宏之序有専取诸书之文至数句者有取诸家之説而辞不坚决者有委曲宛转附经以成其义者宏序作于东汉故汉世文字未有引诗序者惟黄初四年有曹共公逺君子近小人之语盖魏后于汉而宏之序至是而始行也朱子云儒林传以为衞宏作毛诗序然郑序又以为诸序本自合为一编毛公始分以置诸篇之首则是毛公之前其传已久宏特増广而润色之耳程大昌云古序之与大序今混并无别然有可攷者凡诗发序雨语如闗雎后妃之徳也世人之谓小序者古序也雨语以外续而申之世谓大序者宏语也今其续序之指事喻意也凡左传国语所尝登载则深切着明厯厯如见苟二书之所不言而古诗又无明证则苐能和附诗词顺畅其意未有一序而能指言其人其事也此又有以见序之所起非亲生作诗之世目击赋诗之事自可以审定不疑也然则谓续序之为宏作真实録矣】郑康成氏遵畅毛防特为之笺【郑樵云笺之为言魏晋间所以致辞于皇太子诸王者也郑以君师之礼待毛故特称笺】又申明毛义以难三家三家遂废矣【吕祖谦云左氏所引诗多与毛】【氏合欧阳修云毛氏序与孟子説诗多合】郑又着有诗谱【谱序云夷厉已上嵗数不明太史年表自共和】【始厯宣幽平王而得春秋次第以立斯谱欲知源流清浊之所处则循其上下而省之欲知风化芳臭气泽之所及则傍】【行而观之此诗之大纲也举一纲而万目张觧一卷而众篇明于力则鲜于思则寡其诸君子亦有乐于是欤】自后言诗者不越毛郑为宗至宋诸儒间用巳意有所发明而朱子集传多不取小序及二氏之説其书简径易晓读者便之于是古学益微近世又有伪为鲁诗而托之子贡传者意觊与毛传并行然掇拾浅陋有识哂焉楷家世受诗【先曽大父志齐府君讳良绍处士先大父印海府君讳湛郡别驾】先君【即印海府君】每举孟子论世一法【孟子曰诵其诗读其书不知其人可乎是以论其世也】以为诗学要领谓不能论其世以知其人则不能知其诗之从何而作不能知其诗之从何而作则所以説之者皆呓语耳又引文中子圣人述史三焉之説【文中子谓薛収曰昔圣人述史三焉其述书也帝王之制备矣故索焉而皆获其述诗也兴废之繇显故究焉而皆得其述春秋也邪正之迹明故攷焉而皆当】谓书诗春秋原相首尾诗即史也小子受而识之不自揣量旁稽力索积以嵗月始成诗经世本古义一书【按古有世本十五篇司马迁采世本为史记刘向云世本古史官明于古事者所记録黄帝以来帝王诸侯及卿大夫系谥名号又皇甫谧顔之推皆谓世本左丘明所书今不传故家大人窃取其名而复系古义二字于下者所以示别也】每篇各为小引以识其世【计三代有诗之世共二十八王】具有依据亦多旧所未发非敢求多前贤聊以仰承先志云尔若夫训诂则郑【汉郑字康成】孔【唐孔頴逹字仲逹着正义】之功决不可诬【古诗有云读诗不到康成处不敢高声论圣贤】课进修则朱子之言深得其要【朱子云诗之为经人事浃于下天道备于上无一理之不具其学之也当奈何曰本之二南以求其端参之列国以尽其变正之于雅以大其规和之于颂以要其止此学诗之大防也于是乎章句以纲之训诂以纪之讽咏以昌之涵濡以体之察之情性隐微之间审之言行枢机之始则修身及家平均天下之道其亦不待他求而得之于此矣】尊闻行知【曾子云尊其所闻则高明矣行其所知则光大矣】愿与诵诗者共朂诸【郑夹漈有言善观诗者当推诗外之意如孔子子思善论诗者当达诗中之理如子贡子夏善学诗者当取一二言为立身之本如子路南容是之谓读诗法防虽不敏请终身诵之】<br />

                    <br>
                        　　附録<br />
　　论十五国风<br />
　　【朱子云国者诸侯所封之域而风者民俗歌謡之诗也共十五国其次第先后传者亦各不同周南召南邶鄘卫王郑齐豳秦魏唐陈曹此周太师乐歌之次第也周召邶鄘卫王郑齐魏唐秦陈桧曹豳此毛氏诗诂训传之次第也周召邶鄘卫桧郑齐魏唐秦陈曹豳王此郑诗谱之次第也周南召南邶鄘卫王齐魏唐曹郐郑陈秦豳此子贡传申培说之次第也周乐次第在孔子未删诗之前子贡申培其书新出近世郑诗谱特以己意次其先后皆不足据先儒相传一依毛传间有推测亦或可观然未必圣人之意也　至若诗之名风厥有三义其一者系乎土天有八风以宣其气人资五土以命其质故五方有性而百里殊风善者矫其偏而归之中不善者循其流习而莫之止也记曰郑声好滥滛志卫音促数烦志齐音傲僻骄志是列国之音亦不同天子廵狩列国太师陈诗以观民风者此也其一者本乎上风殊习异而上之人身先之淑慝政教之隆汚感焉渐焉其风动于人犹风之吹物入物于是乎雅俗乖和哀乐滛思之效具形于谣咏而成风大序谓一国之事系一人之本谓之风古太师陈诗而天子躬于明堂临观攷政治焉葢其重也其一者辨乎体列国之风化不齐声气虽不类而体则一是故风之体轻掦和婉托物而不着于物指事而不滞于事义虽寓于音律之间意尝超于言辞之表大序所云上以风化下下以风刺上主文而谲谏言之者无罪闻之者足以戒故曰风是也　又史记云诗记山川谿谷禽兽艸木牝牡雌雄故长于风乐记云正直而静亷而让者宜歌风左传襄二十九年呉公子札来聘请观于周乐使工为之歌周南召南曰美哉始基之矣犹未也然勤而不怨矣为之歌鄘卫曰美哉渊乎忧而不困者也吾闻卫康叔武公之徳如是是其卫风乎为之歌王曰美哉思而不惧其周之东乎为之歌郑曰美哉其细己甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不滛其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉俭而易行以徳辅此则明主也为之歌唐曰思深哉其有陶唐氏之遗民乎不然何忧之远也非令徳之后谁能若是为之歌陈曰国无主其能久乎自郐以下无讥焉朱子引旧说二南为正风所以用之闺门乡党邦国而化天下也十三国为变风则亦领在乐官以时存肄备观省而垂鉴戒耳然仅止于十五国何也周衰诗亡删订止此以十五国槩方内风俗大畧可覩矣诗序云国史明乎得失之迹伤人伦之废哀刑政之苛吟咏性情以风其上逹于事变而怀其旧俗者也故变风发乎情止乎礼义发乎情民之性也止乎礼义先王之泽也文中子云列国之风深以固其人笃曰我君不卒求我也其上下相安乎及其变也劳而散其人葢伤君恩之薄也而不敢怨曰犹吾君也吾得逃乎何敢怨故曰三代之末尚有仁义存焉　其在雅颂前何也邓元锡云风自下起故诗莫先于风家人风所自出故风莫大亍闺门言天下之事形四方之风谓之雅雅亦风也同风之道也颂者美盛徳告成功于神明风者神明之道也明乎风而三经三纬之防具达之矣陈际泰云国有风而天下无风风者立于外而观之因以名之者也人有谓晋之俗俭呉之俗佻楚之俗慓者矣未闻有曰天下之俗或俭或佻或慓者天下未尝外此而合而归之则其途襍既不可专指以为名且皆立于天下之中又谁从其外而观之而因以名也哉故欲名天下之风者必其与我异又立于其外者也故殷立于夏之外则曰夏尚忠周立于殷之外则曰商尚质后世立于周之外则曰周尚文而中国立于蛮獠之外则曰蛮獠之俗贵壮而贱老何者以专指之以外名之势固然也故诸侯之诗名之为风而天子之诗名之为雅为颂然而周颂郁而奥即周之政事好尚见焉鲁颂从而肆即鲁之政事好尚见焉商颂简而明即商之政事好尚见焉独非风欤曰此所谓以专指之以外名之者也雅之正变可以观世焉然不列于风者各有统焉耳雅与风其为世孰先豳先二南其先诸侯之时乎正大小雅则天子之乐章多周公所定变大小雅与鄘以下之时参襍防自幽平之世乃国风则已有入春秋者矣风者出于雅之前后者也　又程大昌云诗有南雅颂无国风其曰国风者非古也夫子尝曰雅颂各得其所又曰人而不为周南召南未尝有言国风者子于是疑此时无国风一名然犹恐夫子偶不及之未敢自主执也左氏记季札观乐歴叙周南召南小雅大雅颂凡其名称与今无异至列叙诸国自至豳其类凡十有三率皆单纪国土无今国风品目吾是以知古固如此非夫子偶于国风有遗也葢南雅颂乐名也若今乐曲之在某官者也南有周召颂有周鲁商本其所从得而还以系其国土也二雅均之为雅音类相同又自别为大小则声度必有丰杀廉肉亦如十二律然既有大吕又有小吕也若夫至豳此十三国者诗皆可采而声不入乐则直以徒诗着之本土故季札所见与夫周工所歌单举国名更无附语知本无国风也又云春秋战国以来诸侯卿大夫士赋诗道志者凡诗襍取无择至攷其入乐则自至豳无一诗在数享之用鹿鸣乡饮酒之笙繇庚鹊巢射之奏驺虞采苹诸如此类未有或出南雅之外者然后知南雅颂之为乐诗而诸国之为徒诗也今按程氏谓自至豳皆不入乐以为徒诗是已若谓诗无风名则不必然乐记师乙告子贡明有歌风之语即季札亦曰是其卫风乎又曰泱泱乎大风也哉左传曰风有采蘩采苹至周礼大师教六诗以风为首则风名非出于古而何】<br />
　　论二雅<br />
　　【按左传襄二十九年呉季札观周乐歌大雅小雅是雅有大小已见亍夫子未删之前矣雅本鸟名说文以为楚鸟也一名卑一召鸒居即小弁篇之鸒也取以名诗不知何义或谓诗有咏叹如乌之吁呼似矣然尔雅亦以雅名非诗也将安取乎又说文有疋字本训为足而别引一说曰记也且曰古文以为诗大疋字按古文大小雅尔雅字本皆作疋若以记解疋于命书之意良顺而疋之为字上象脐肠下从止只宜训为足何缘有记之义疑疋与书同音通用作书耳乃书之音去雅又远读者不应遂讹至此展转推求终不可解愚意乐器中有所谓雅者周礼笙师职云舂牍应雅以教祴乐祴夏之乐先王所以示戒也舂牍应雅四者所以节之也陈云雅者法度之器所以正乐者也賔出以雅欲其醉不失正也工舞以雅欲其讯疾不失正也賔出以雅用祴夏以示戒则工舞以雅可知先儒谓状如漆桶而弇口大二围长五尺六寸以羊韦□之旁有两纽疏画武舞工人所执所以节舞也一曰中有椎髤尽为云气窃疑雅之取义盖本于此故旧说相传皆以正训雅子夏云雅者正也程子云雅者正言其事又云雅者陈其正理张子厚亦云雅之体直言之比兴差少无隐讽谲谏之巧而朱子则以为正雅之歌也愚按雅题不曰周者以所载皆周室之诗絶无异代相涉故不言周也若夫分为大小其故难明古今相传有四说焉或主政或主理或主辞或主声子夏云言天下之事形四方之风谓之雅言王政之所繇废兴也政有大小故有小雅焉有大雅焉季氏云小雅则主一事而言大雅则泛言天下之事如鹿鸣之燕嘉宾四牡之劳使臣皇皇者华之遣使臣是主一事而言之也至于大雅则泛言天下之事如文王之诗言文王受命作周大明之诗言文王有明徳之类朱子云小雅施之君臣之间大雅则止人君可歌冯时可云小雅者天子逮下之诗大雅者天子述祖之诗小雅之变者哀怨刺讥之意多大雅之变者忧悯规正之词切此以上皆主政为说者也苏辙云小雅之所以为小大雅之所以为大何也小雅言政事之得失而大雅言道徳之存亡政事虽大形也道徳无小不可以形尽也葢其所谓小者谓其可得而知量尽于所知而无余也其所谓大者谓其不可得而知沛然其无涯者也故虽爵命诸侯征伐四国事之大者而在小雅行苇言燕兄弟耆老灵台言麋鹿鱼鼈荡刺饮酒号呼韩奕歌韩侯取妻皆事之小者而在大雅夫政之得失利害止于其事而道徳之存亡所指虽小而其所及者大矣陆九渊云小雅主事言大雅主理言谓之小者诗虽典正未至于浑厚大醇也谓之大则浑厚大醇矣邓元锡云小雅王事大雅天道小雅情丽乎则大雅性通乎命小雅亲臣大雅格君此大小之所以别也此以上皆主理为说者也苏轼云季札观周乐以为大雅曲而有直体小雅思而不贰怨而不言夫曲而有直体者寛而不流也思而不贰怨而不言者狭而不迫也繇此观之则大雅小雅之所以异者取其辞之广狭非取其事之小大也严粲云雅之大小特以体之不同尔葢优柔委曲意在言外风之体也明白正大直言其事雅之体也纯乎雅之体者为雅之大襍乎风之体者为雅之小离骚出于国风言多比兴意亦微婉世以风骚并称谓其体之同也太史公称离骚曰国风好色而不滛小雅怨诽而不乱若离骚者可谓兼之矣言离骚兼国风小雅而不言其兼大雅见小雅与风骚相类而大雅不可与风骚并言也咏呦呦鹿鸣食野之苹便识得小雅兴趣诵文王在上于昭于天便识得大雅气象小雅大雅之别昭昭矣此以上皆主辞为说者也孔颖达云有大雅小雅之声乐记曰广大而静疏达而信者宜歌大雅恭俭而好礼者宜歌小雅郑樵云小雅大雅特随其音而写之律耳律有小吕大吕则歌小雅大雅宜其有别也程大昌亦云南雅颂乐名也若今乐曲之在某宫者也南有周召颂有周鲁商本其所从得而还以系其国土也二雅独无所系以其纯当周世无用标别均之为雅音类既同又自别为大小则声度必有丰杀廉肉亦如十二律然既有大吕又有小吕也陆深云大雅小雅犹今言大乐小乐云尝见古器物铭识有筦曰小雅筦有钟曰颂钟乃知诗之篇名各以声音为类而所被之器亦有不同后人失之声而以名义求非诗之全体也此以上皆主声为说者也之四说者分则各成一是执则必至难通在主政与主理者颇相彷佛彼以小雅如燕飨遣劳南征北伐之类固为小矣而常武之兴师何以大于六月卷阿之求贤何以大于鹿鸣乎在主辞与主声者颇相彷佛彼不外借风雅之纯襍以别大小矣然棫朴旱麓灵台鳬鹥非襍乎风者耶何以载于大天保六月车攻吉日非纯乎雅者耶何以载亍小乎郝敬于是櫽括而合言之曰小雅大雅皆王朝之诗小雅多言政事而兼风大雅多言君徳而兼颂故小雅之声飘飖和动大雅之声庄严典则小大之义尽此矣　而二雅之中又有正变之说其篇次依子夏序为据郑云大雅之初起自文王至于文王有声据盛隆而推原天命上述祖考之美小雅自鹿鸣至于鱼丽先其文所以治内后其武所以治外此二雅逆顺之次要于极贤圣之情着天道之助如此而已矣大雅生民下及卷阿小雅南有嘉鱼下及菁菁者莪周公成王之时诗也传曰文王基之武王凿之周公内之谓其道同终始相成比而合之故大雅十八篇小雅十六篇为正经其用于乐国君以小雅天子以大雅然而飨賔或上取燕或下就何者天子飨元侯歌肆夏合文王诸侯歌文王合鹿鸣诸侯于邻国之君与天子于诸侯同天子诸侯燕羣臣及聘问之賔皆歌鹿鸣合乡乐此其着畧大较见在书籍礼乐崩坏不可得详大雅民劳小雅六月之后皆谓变雅羙恶各以其时亦显善惩过正之次也苏氏云昔周之兴也积仁行义凡数百年至于文武风俗纯备是以其诗发而为正诗自成康以后周室不竞至幽厉而大坏其败亦数百年其蓄之也亦厚矣是以其诗不复其旧而谓之变邓云古后王防朝受厘若燕飨皆有乐尚矣周公相成王定乐乃制为賔师友燕兄弟洽羣下劳使臣以至于兴贤育士遣将命戍毕各因其尊亲之义上下之等敬爱之则具次为燕飨乐歌奏之时摭而旁用焉命之曰小雅其祭讫受厘防朝陈戒又原天命之明赫祖徳之盛隆为乐歌以格王正事命之曰大雅故雅者正也正者政也防朝政所自出燕飨政所自行曰正也风者风也风本于家而化成于国故端起于夫妇雅者正也政发于朝廷而达之天下故纲始于君臣风始于夫妇故二南风本也情而惟则乐而不滛则风移而俗易政始于君臣故二雅政本也君燕飨以慈惠尽下情臣防朝以道徳襄上志则政善而民安君不尽下下不匡上则雅道废而政为不举诗人伤之而有作依大小雅以为文刺失导媺而变雅作焉故上感下下格上莫大于二雅二雅政本也风先雅何也曰有夫妇然后有父子有父子然后有君臣有君臣上下然后礼义有所错夫妇人道之始政之根也小雅先大雅何也曰君先逮下则下忠报上天先乎地君先乎臣其义一也故通乎雅而政立政立而天下定矣朱子云正小雅燕飨之乐也正大雅防朝之乐受厘陈戒之辞也故或欢欣和说以尽羣下之情或恭敬齐庄以发先王之徳词气不同音节亦异多周公制作时所定也及其变也则事未必同而各以其声附之冯时可云大雅正经所言受命配天继代守成而小雅正经治内则惟燕劳羣臣朋友治外则惟命将出征以此律彼其体异矣故小雅为诸侯之乐大雅为天子之乐太师审其所述自不容紊也至于二雅之变大雅则宏远而疏朗大体以明责小雅则逾急而局促多忧伤而怨诽读者当自得之矣邓云易传曰卦有小大辞有险易维诗也亦然正雅辞多易变雅辞多险其易易知可服存其险难知多复隐情性之理也苏子瞻云大雅之变作于大臣召穆公卫武公之类是也其言天人之际婉曲之中直体存焉故其辞广小雅之变作于羣臣家父孟子之类是也其言天人之际虽若迫切而犹雍容何者士大夫言词气象终与凡民异尔风之变也匹夫匹妇皆得以风刺清议在下而世道益降矣朱子云雅之变者亦皆一时贤人君子悯时病俗之所为而圣人取之其忠厚恻怛之心陈善闭邪之意尤非后世能言之士所能及之孔仲达云王政既衰变雅兼作取大雅之音歌其政事之变者谓之变大雅取小雅之音歌其政事之变者谓之变小雅又云变者虽亦播于乐或无算之节所用或随事类而歌又在制礼之后乐不常用按以上皆本郑笺正变之论而夹漈郑氏独以为不然其言曰正变之言不出于夫子未可信也小雅节南山之刺大雅民劳之刺谓之变雅可也鸿雁庭燎之美宣王崧高烝民之美宣王亦可谓之变乎诗之次第皆以后先为序文武成康其诗最在前故二雅首之厉王继成王之后宣王继厉王之后幽王继宣王之后故二雅皆顺其序国风亦然则无有正变之说断断乎不可易也乃近代相传有托为子贡诗传申培诗说者取小雅大雅而各三分之其一曰小雅其二曰小雅续其三曰小雅传大雅亦然葢本于夹漈雅非有正变之辨而暗取东莱吕氏衍郑孔之说按郑康成谓小雅十六篇大雅十八篇为正经唐孔氏以己意广之曰凡书非正经者谓之传未知此传在何书也吕氏谓按楚辞屈原离骚谓之经自宋玉九辨以下皆谓之传以此例攷之鹿鸣以下小雅之经也六月以下小雅之传也文王以下大雅之经也民劳以下大雅之传也孔氏以凡书非正经谓之传善矣又谓未知此传在何书则非也今详诗传诗说之意以诗之美者分为正续皆谓之经而其余诗之刺者皆归之传于旧所列宣王诗于变雅内者另摘出为续而其不以续名者即正雅也其以传名者即变雅也既铲去正变之名以合于樵并铲去经之字以别于又独存传之目以符于吕彼自谓其偷之巧而不觉其欲葢弥章也真赝书也如愚之意则并正变经传之名皆去之可矣　小雅八十篇内笙诗六篇亡实七十四篇大雅三十一篇故张揖云诗小雅之材七十四人大雅之材三十一人愚按六笙诗非真亡也本俱在小雅诸诗之中以其用为乐章特于篇中摘一字二字以异其名而读者不觉耳南陔即草虫也束晢补亡诗注云陔陇也陇者大坂也篇中言陟彼南山故曰南陔也白华即采薇也其第四章曰彼尔维何维常之华以常棣华白故曰白华也华黍即出车也其第四章曰昔我往矣黍稷方华是华黍也由庚即吉日也篇中有吉日庚午之语崇丘即緜蛮也曰丘阿曰丘隅曰丘侧是崇丘也由仪即菁菁者莪也其首章曰乐且有仪且夫诗中此例非乏也姑举汉广亦摘篇中二字常武亦摘篇中一字不于此六诗剙也史记言古诗三千余篇及至孔子去其重取可施于礼义者三百五篇龚遂谓昌邑王曰大王诵诗三百五篇王式曰臣以三百五篇谏及谶纬之书如乐纬诗纬尚书璿玑钤其作于汉世者皆以三百五篇为夫子删采定数正与今诗见在篇数相合则六笙诗篇目其为衍无疑也　又按郑谓小雅大雅皆周室居西都丰镐时之诗葢泥于王者之迹熄而诗亡之说谓平世东迁则雅诗亡而降为王风矣愚考订世次雅诗实有在东迁之后者陈际泰谓王风指王城而言之王城自有风何与天子之雅也哉其论可信　他如最难详者又有四始五际之説诗纬泛歴枢云大明在亥水始也四牡在寅木始也嘉鱼在已火始也鸿雁在申金始也又云午亥之际为革命卯酉之际为改正亥者天门出入候聼卯天保也酉祈父也午采芑也亥大明也然则亥为革命一际也亥又为天门出入候听二际也卯为隂阳交际三际也午为阳谢隂兴四际也酉为隂盛阳防五际也不知作何挨排而大雅得其一小雅得其四然必非圣人精蕴所在也】<br />

                    <br>
                        　　论三颂<br />
　　【刘勰云四始之至颂居其极昔帝喾之世咸墨为颂以歌九韶自商以下文理允备风雅序人事兼变正颂主告神义必纯羙斯乃宗庙之正歌非燕飨之常咏也按颂有二义其本义则字从页页者首也故説文以为貌也其借音则通作诵诵者讽也背文曰讽以声节之曰诵也故周礼太师教六诗六曰颂注云颂之言诵也容也子夏序亦曰颂者美盛徳之形容以其成功告于神明者也美盛徳之形容则貌之义也告成功于神明则诵之义也乐记师乙云寛而静柔而正者宜歌颂左传呉公子札来聘请观于周乐为之歌颂曰至矣哉直而不倨曲而不屈迩而不偪远而不擕迁而不滛复而不厌哀而不愁乐而不荒用而不匮广而不宣施而不费取而不贪处而不防行而不流五声和八风平节有度守有序盛徳之所同也　颂有三曰周曰鲁曰商季札皆以为盛徳之所同而孔颖达谓太平徳洽始报神功颂诗直述祭祀之状不言得神之力但美其祭祀是报徳可知此惟周颂耳其商鲁之颂则异乎是商颂虽是祭祀之歌祭其先王之庙述其生时之功正是死后颂徳非以成功告神其体异于周颂也鲁颂主咏僖公功徳才如变风之美者耳又与商颂异也子夏序诗次三颂于二雅之后次鲁颂于周颂次商颂于鲁颂陈傅良谓别以尊卑之礼故鲁颂以诸侯而后于周间以亲疎之义故商颂以先代而后于鲁是也孔頴达云雅不言周颂言周者以别商鲁也周葢孔子所加也先代之颂必是独行为一代之法孔子论诗乃次鲁商于下以示三代之法既有商鲁须题周以别之故知孔子加周也或有问于愚曰鲁列国也何得有颂有颂是僣也商则先代矣而録其颂何为必欲备三恪则何以不及虞夏乎曰此孔子之所私也以是为孔氏所删之诗云尔葢孔子初删不出周诗虽公刘诸篇作于夏世关雎诸篇着在殷年而是周之先也孔子鲁人也而其先则殷之子孙也吾而既删诗矣则吾父母之国与吾先世之有天下者奈何使其诗阙而不录冺而失传故存鲁颂之四于周后而又缀商颂之五于鲁后是孔子之所以自着也主人习其读而问其传则知是删之出于孔子也使删诗非孔子或孔子非鲁人又或其先非殷之子孙则必不录此二颂也乃子贡传但有周商二颂而取鲁颂之诗襍豳诗为鲁风夫风颂异体颂何得为风此后世浅儒所伪托岂足信哉　邓元锡云夫周尚文雅文乎文矣故反本而受之颂风主情足以兴雅主性足以正颂通神明则至于命极矣故诗以颂终焉不其深乎陈际泰云颂于诗为最尊事神之道视燕飨受厘陈戒有加焉其后之何也风而雅雅而颂递而尊之已焉且人事终而鬼事始防风以徳化感氓庶雅之君臣以慈恵尽下情道徳襄上志欲其祀夏配天收天下之豫以荐帝享祖蔑繇也颂之语视雅庄视风尤庄何也事神之道加肃焉尔也风一事也而叠言之即雅亦多有此风主咏叹雅主歌咏而颂则无是也事神之道加肃焉尔也欧阳脩云古诗之作有天下焉有一国焉有神明焉观天下而成者人不得而私也体一国而成者众不得而违也防神明而成者物不得而欺也不私焉雅着矣不违焉风一矣不欺焉颂明矣　又按雅颂篇次颇有淆乱不依其世疑非孔子之旧然孔子所云吾自卫反鲁然后乐正雅颂各得其所者亦但据正乐而言谓某礼当奏某乐某乐之章当取之小雅或取之大雅某乐之章当取之颂皆各得其所耳非为序诗发也】<br />
　　篇次<br />
　　角部<br />
　　公刘　　　七月　　　甫田　　　大田<br />
　　丰年　　　良耜　　　载芟　　行苇<br />
　　亢部<br />
　　长发<br />
　　氏部<br />
　　那　　　　烈祖　　　鸟<br />
　　房部<br />
　　殷武<br />
　　心部<br />
　　关雎　　　鹊巢　　　桃夭　　螽斯<br />
　　葛覃<br />
　　尾部<br />
　　采薇　　　卷耳　　　鹿鸣　　南山有台<br />
　　伐木<br />
　　箕部<br />
　　草虫　　　出车　　　四牡　　杕杜<br />
　　皇皇者华<br />
　　斗部<br />
　　采蘩　　　兔罝　　　樛木　　　南有嘉鱼羔羊　　　小星　　　江有泛　　摽有梅<br />
　　汉广　　　芣苢　　　野有死麕　麟之趾<br />
　　殷其靁　　驺虞　　　行露　　　菁菁者莪汝坟　　　鱼丽　　　采苹　　　鳬鹥<br />
　　牛部<br />
　　鱼藻　　　緜　　　　旱麓　　　皇矣<br />
　　天作　　　既醉　　　雝　　　　思齐<br />
　　棫朴　　　灵台　　　臣工　　　白驹<br />
　　小宛<br />
　　女部<br />
　　闵予小子　匏有苦叶　防鹗　　　狼防<br />
　　伐柯　　　九罭　　　假乐　　　载见<br />
　　烈文　　　访落　　　小毖　　　敬之<br />
　　东山　　　破斧　　　泮水　　　常棣<br />
　　大明　　　文王有声　思文　　　生民<br />
　　我将　　　丝衣　　　楚茨　　　信南山<br />
　　濳　　　　桑扈　　　蓼萧　　　湛露<br />
　　彤弓　　　緜蛮　　　吉日　　　振鹭<br />
　　有瞽　　　武　　　　酌　　　　赉<br />
　　般　　　　时迈　　　桓　　　　有客<br />
　　文王　　　蟋蟀　　　天保　　　清庙<br />
　　维天之命　维清　　　斯干　　　泂酌<br />
　　卷阿　　　凯风<br />
　　虚部<br />
　　采菽　　　昊天有成命　　　　下武<br />
　　噫嘻　　　甘棠<br />
　　危部<br />
　　执竞　　　鼓钟<br />
　　室部<br />
　　绸缪<br />
　　壁部<br />
　　还<br />
　　奎部<br />
　　柏舟　　　北门<br />
　　娄部<br />
　　渐渐之石　桑柔　　　四月　　　采绿<br />
　　民劳　　　板　　　　荡　　　　宛丘<br />
　　东门之枌　衡门<br />
　　胃部<br />
　　都人士　　鸿雁　　　韩弈　　　六月<br />
　　采芑　　　常武　　　江汉　　　无衣<br />
　　崧高　　　黍苗　　　烝民　　　无羊<br />
　　车攻　　　泛彼柏舟　庭燎　　　云汉<br />
　　祈父　　　沔水　　　黄鸟　　　鹤鸣<br />
　　昴部<br />
　　无将大车　隰桑　　　大东　　　巷伯<br />
　　鸳鸯　　　白华　　　车舝　　　角弓<br />
　　頍弁　　　瓠叶　　　小戎　　　正月<br />
　　瞻卬　　　召旻　　　小旻　　　青蝇<br />
　　我行其野　小弁　　　蓼莪　　　十月之交雨无正　　北山　　　何草不黄　小明<br />
　　匪风　　　素冠　　　逍遥　　　丘中有麻隰有苌楚　菀柳　　　巧言　　　苕之蕐<br />
　　毕部<br />
　　瞻彼洛矣　缁衣　　　车邻　　　裳裳者蕐溱洧　　　东门之墠　女曰鸡鸣　出其东门<br />
　　驷驖　　　宾之初筵　抑　　　　淇奥<br />
　　终南　　　蒹葭　　　黍离　　　中谷有蓷硕人　　　緑衣　　　终风　　　日月<br />
　　简兮　　　考槃　　　采葛　　　遵大路<br />
　　白石　　　山有枢　　椒聊　　　戌申<br />
　　君子于役　葛藟　　　叔于田　　大叔于田将仲子　　野有蔓草<br />
　　觜部<br />
　　燕燕　　　击鼓　　　节南山　　雄雉<br />
　　新台　　　蝃蝀　　　君子偕老　静女<br />
　　相防　　　谷风　　　氓　　　　何人斯<br />
　　着　　　　敝笱　　　葛屦　　　墓门<br />
　　习习谷风　伯兮　　　兔爰　　　有女同车鸨羽　　　山有扶苏　狡童　　　萚兮<br />
　　褰裳　　　二子乘舟　芄兰　　　墙有茨<br />
　　鹑之奔奔　桑中　　　东方未明　卢令<br />
　　参部<br />
　　之水　　风雨　　　南山　　　东方之日猗嗟　　　无田　　　载驱　　　何彼秾矣鸡鸣<br />
　　井部<br />
　　大车　　　无衣七兮<br />
　　鬼部<br />
　　君子阳阳　防有鹊巢　伐檀　　　园有桃<br />
　　河广　　　干旄　　　竹竿　　　载驰<br />
　　泉水　　　有狐　　　清人　　　木<br />
　　定之方中　采苓　　　陟岵　　　葛生<br />
　　栁部<br />
　　有杕　　　权舆　　　十亩之间　蜉蝣<br />
　　候人　　　渭阳　　　羔裘豹袪　有杕之杜鸤鸠　　　羔裘　　閟宫　　　有駜<br />
　　駉　　　　晨风　　交交黄鸟<br />
　　星部<br />
　　硕防<br />
　　张部<br />
　　汾沮洳　　株林　　东门之杨　东门之池<br />
　　月出　　　泽陂　　旄丘　　　式防<br />
　　翼部<br />
　　子衿　　丰<br />
　　轸部<br />
　　下泉<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷首<br />
　　钦定四库全书<br />
　　诗经世本古义卷一<br />
　　明　何楷　撰<br />
　　夏少康之世诗八篇<br />
　　公刘始迁豳也夏道衰公刘变于西戎邑于豳自漆沮度渭取材用行者有资居者有畜积民赖其庆百姓怀之多徙而保归焉故诗人歌乐思其徳【自夏道衰下俱出史记匈奴列传及周本纪索隠云即诗大雅篇笃公刘是也　按史记后稷封于邰后稷卒子不窋立不窋末年夏后政衰去稷不务不窋以失其官而犇戎狄之间不窋卒子鞠立鞠卒子公刘立故旧説皆谓公刘后稷之曽孙自周语载太子晋谏灵王有自后稷始基靖民十五王而文始平之之语而周本纪亦叙稷至文王为十五世故孔颖达疑之谓计虡及夏殷周有千二百嵗每世在位必皆八十许年乃可充其数子必将老始生不近人情之甚罗泌亦云史载契十世而至成汤厥次仅是叙后稷十有五世而至文王中间乃阅夏商二代所较者三十余世踈脱甚矣又引夏氏之书记帝王之世云帝俊生稷稷生台蠒台蠒生叔均叔均为田祖谓稷之后世多矣不窋不得为稷子而杨慎尝见吕梁碑所载其世次亦与此同及史记载刘敬説汉髙帝有云周之先自后稷尧封之邰积徳累善十有余世公刘避桀居豳夫公刘居豳既当夏桀之时则其非后稷曽孙明矣然愚考竹书载夏少康三年复田稷沈约注谓后稷之后不窋失官至是而复则公刘之兴当在此时而诗中如行苇甫田大田诸篇宜皆为公刘之诗其诗中皆有曽孙之语则公刘之为后稷曽孙似无可疑史迁之叙世次未必无本然不应与刘敬传相盩大抵传述每多譌异史泛采而不能精不然据诗咏迁豳乃公刘事史记于刘敬匈奴二传亦以迁豳属之公刘而周本纪乃云公刘卒子庆节立国于豳何也又本纪祖周语祭公谋父之説谓夏之衰弃稷弗务我先王不窋用失其官而匈奴传乃直云夏道衰而公刘失其稷官又何也若诸儒于十五王世次之疑固不为无理金履祥谓以有徳之宗数之犹殷言贤圣之君六七汉言七制之主此论葢近之矣稗官小説所传出于经史之外者固不足深信又按邰在今武功县邠在今邠州皆属陜西西安府相去特百余里然自不窋己自窜于戎翟之间不居邰矣程泰之谓庆州南三里有不窋城是也是则公刘迁豳乃自不窋城迁非自邰迁也至匈奴传所言公刘变于西戎者盖谓公刘居戎地而能振奋以自变异耳非谓其变于夷也乃金氏则以七月及笃公刘皆豳之遗诗其説曰笃公刘之诗下视商颂诸作同一蹈厉七月之诗上视五子之歌夏小正之属与夏令时儆之辞皆同一文轨也岂至周召之时而后始有如此之文哉且周诗固有追述先公之事者然皆明着其为后人之辞生民之诗述后稷之事也而终之曰以迄于今緜之诗述古公之事也而系之以文王之事此皆后人之作也若笃公刘之诗极道冈阜佩服物用里居之详七月之诗上至天文气候下至草木昆虫其声音名物图画所不能及安有去之七百嵗而言情状物如此之详若身亲见之者又其末无一语追述之意吾是以知其决为豳之旧诗也况史氏已明言诗人歌乐思其徳乎噫自载籍之不传后世槩以先公之事为朴野不文之俗胡不即近世而观之乎两汉文物之久而白狼之诗译于朝李唐词章乐府之行而凉州之遍甘伊之声列于乐况豳俗居雍土之中岐梁之虚而公刘接闻文敎流传之后又当变戎为华之初为诸夏方新之邦乎故笃公刘七月之诗端为豳公当时之诗无疑也今按此説深为有理故从之】<br />
　　笃公刘匪居匪康【阳韵】乃乃疆【阳韵丰氏本作畺】乃积乃仓【阳韵】乃裹糇【陆徳明本作糇】粮【阳韵陆本作粮】于橐于囊【阳韵】思辑【孟子作戢】用光【阳韵】弓矢斯张【阳韵】干戈戚【阳韵】爰方啓行【叶阳韵户郎翻赋也笃徐锴云本作竺假借作笃説文云厚也周书武成篇王若曰惟先王建邦啓土公刘克笃前烈所谓克笃即积功累仁之意又祭公谋父云我先王不窋自窜于式翟之间不敢怠业时序其徳纂修其绪修其训典朝夕恪勤守以惇笃奉以忠信奕世载徳不忝前人此亦可识笃字之义然则笃之一字固周之先公相传家法也每章皆以此起语赞之之辞也王肃云公号也刘名也孔安国云公爵也王基云周人以讳事神公刘必字也孔颖达云公刘之后有公非公祖之类知公是爵虞夏之时世代尚质名字之别难得而知世本史记不应皆没其名而尽书其字以之为名未必非矣郑以姜嫄为名诗人亦得称之何独公刘不可言其名也周人自以讳事神于时未有讳法季云公者侯国尊君之通称刘名亦如古公之称亶父也匪通作非居通作凥説文云处也康尔雅云安也匪居匪康言不以戎翟之间为可以居处之地而遂安寜也辅广云公刘失职而自窜于西戎固安能郁郁久居此乎是宜其匪居匪康也乃惊辞也解见緜篇疆与信南山篇不同此以邉境言左传云疆之邑一彼一此又云疆无主则民生心皆谓国之边境非指田也又云疆之事慎守其一而备其不虞姑尽所备焉正此乃乃疆之义但説文训疆为界训为疆既以疆并言不应义都无别愚意是防之于外如逺斥堠固封守之事以地至此易主故名也疆是备之于内如严于掫诘奸慝之事观孟子言入其疆则知疆是指境内言也若田之疆则以八家之田各有其主巳田之外即属易主故旧説以为小界一井之田统为一疆故旧説以疆为大界所取不同当以意通之时公刘将有迁都之举故先于疆致其警备所以防外侮而固人心也积説文云聚也朱子云露积也按露积之禾曰庾甫田篇所谓曽孙之庾如坻如京是也仓説文云谷蔵也解见楚茨篇按史记云公刘虽在戎狄之间复修后稷之业务耕种行地宜陈际泰云西夷当黄河之曲土地肥美宜稻盖黄河在天下皆害而在河西独利积仓固然耳乃裹二句相聫説与上文积仓对看孟子解甚明裹説文云纒也韵防云包也糇説文云干食也徐云今人谓饭干为糇粮説文云谷也毛传云小曰橐大曰囊孔云囊橐俱用裹粮食而异其文明有小大之别宣二年左传称赵盾见灵辄饿食之又为箪食与肉寘诸橐以与之橐唯盛食而已是其小也哀六年公羊传称陈乞欲立公子阳生盛之巨囊内可以容人是其大也徐云按字书有底曰嚢无底曰橐然则橐今纒腰下者严粲云东方朔传云奉一囊粟是粮米盛于囊也干糇盛于小橐粮米盛于大囊思辑以下専承乃裹二句言思念也辑説文云车和辑也故以为相和辑之义用犹以也光毛云显也当其在戎狄中民之疮痍惊扰曽无宁日安所得辑公刘所以汲汲欲迁都者乃思令其民脱侵侮横加之苦享生息保聚之乐以此光显其国不奄奄于荒凉险僻之地也又辑字若依孟子作戢则戢乃蔵兵之义公刘迁都正思弭干戈之患亦通弓矢斯张解同宾之初筵篇于通作□説文云盾也尔雅云扞也孙炎云干楯自蔽扞也戈説文云平头防也徐云小支向上则为防平之则为戈戚通作鏚説文云戉也戉者大斧也今文作钺钺大而斧小太公六韬云大阿斧重八斤一名天钺毛以戚为斧为钺非是之训钺其义无所出也説文云飞举也字从手盖谓以手举之其运用之妙则如飞也此总上干戈戚三者言与上文张字对看孔云以弓矢言张故知干戈戚为人秉之也爰説文云引也谓引辞也方者方向之义因以为未至之辞故或训且或训始其义一也啓通作启説文云开也从户从口开之义也启行郑云开道而行也整戎器以行欲使翟人知有备而畏威也按皇王大纪云公刘遭夏氏之乱勤劳于民民用富厚和协辑睦备其戎器抗中华之难要知公刘居戎翟间非武备修饬不足以销外患而固吾圉故篇中言之不一而足首章曰乃乃疆又曰弓矢斯张干戈戚次章曰鞞琫容刀五章曰其军三单末章曰取厉取锻可见公刘固惓惓以此为事矣然迁国乃重大之役必待斯民富足之后而后敢议岂易言哉故孟子引此诗而释之曰居者有积仓行者有裹粮也然后可以爰方啓行然后可三字最得公刘之心即经文方字之义又观居者二字则知旧国所在其民犹有居者盖新都止基未定自无一时席巻其民空国而去之理观末章止基乃理爰众爰有乃是就续至者言故知章首言乃乃疆亦所以为居者设卫使敌国外患无繇乗虚而入也吕祖谦云毛郑以公刘居于邰而遭夏人乱避难迁于豳且以为在邰有疆积仓为夏人迫逐乃弃而去攷之是章意象整暇不见迫逐之事以国语史记参之盖自不窋己窜于西戎至公刘而后兴疆积仓内治既备然后裹粮治兵拓大境土而迁都于豳焉国都虽迁向之疆积仓固在其境内也陈际泰云太王之迁也以迫逐公刘之迁非以迫逐也择而处之也富庶之后而迁都故其后遂大】　笃公刘于胥斯原【元韵亦叶真韵虞灵翻又叶寒韵五官翻】既庶既繁【元韵亦叶真韵防云翻又叶寒韵蒲官翻又叶先韵汾防翻】既顺乃宣【先韵亦叶元韵况袁翻又叶真韵斯人翻】而无永叹【叶寒韵他干翻亦叶先韵他涓翻陆本作叹】陟则在巘【叶元韵鱼轩翻陆本作献】复降在原【韵见上】何以舟【叶萧韵陟遥翻】之维玉及瑶【萧韵】鞞琫容刀【叶萧韵丁聊翻　赋也胥通作疋説文云足也上象腓肠下从止弟子职云问疋何止是也字形与足相似斯此也原即下章之溥原公刘所迁之地所谓豳也何以知之以斯原斯字知之于胥斯原言公刘足迹至于此原也一説胥相也公羊传以胥盟为相盟言相与同来而至于此原也亦通既庶二句乃公刘自道其相度之意庶説文云屋下众也此但取众义繁通作烦説文云热头痛也此但取热义人众则热也亦如烝本火气上行之意转训为众其义正同严云言庶而又言繁见归者愈多也按毛传谓公刘去豳诸侯之从者十有八国焉孔谓不知出何文愚意毛去古未逺定有所本据此推之则既庻指本国之众既繁指他国之众也顺説文云理也地与人相宜之谓宣尔雅云徧也永长也自后日言之故曰永叹説文云吟也即太息也公刘既至此原矣因念此日从迁者既众且繁必此地果既顺适而相安乃可以居之徧而不至有后日之嘅叹耳是胡可以不慎故一陟一降相视之极其周如下文所记是也陟説文云登也説文无巘字通作甗尔雅云重甗隒郭璞云谓山形如累两甗甗甑也山状似之上大下小因以为名愚按如郭所解自是解重甗之隒耳诗单云巘则非重者但其山形如甑而已此即下章所谓乃陟南冈者复説文云往来也言往而复来故尔雅以为返也降説文云下也原即上文之原初已至原矣既又升巘以观而复下来以见其相度周详虽劳不恤也邓云陟则在巘相山之宗也复降在原察土之冲也舟説文云船也毛训为带未见所出且亦难通下章言逝彼百泉则有用舟处可知已此于胥斯原以前事盖追述之下章则顺言之也云何以者诗人言公刘之在舟中其容饰何如乎自问之辞也维玉二句答词瑶説文云玉之美者季云瑶亦玉但光之摇动者则为瑶耳孔云鞞者刀鞘之名琫者鞘之上饰愚按三朝礼言天子玉琫而珧珌诸侯荡琫而璆珌则琫字虽从玉而非玉名乃刀鞘受饰之处名之为琫耳容刀孔云容饰之刀按刀无受饰之处当是指其柄而言饰之所以为刀之容即所谓珌也玉瑶两物或饰之鞘上或饰之刀柄此公刘所佩也公刘乃诸侯而刀之鞘柄皆得用玉者夏礼无攷旧説谓带玉佩以上下山原迂逺殊甚】　笃公刘逝彼百泉【叶真韵从伦翻】瞻彼溥原【叶真韵见上章按上章以繁巘叶原而巘只有元韵一叶则上章二原字但当只用元韵今此章以泉叶原意泉亦宜有元叶而韵书不载乃二字并叶真韵则何以通于上章之巘乎当俟再考】乃陟南冈【阳韵】乃觏于京【叶阳韵居良翻】京师之野【叶语韵余吕翻】于时处处【叶语韵敞吕翻】于时庐旅【语韵】于时言言于时语语【韵　赋也逝郑云往也此指百泉言张子厚谓只看百泉之往处便知地形是也然此百泉乃有所在非泛指众泉之谓广舆记云平凉府泾州有泉眼百余大旱不竭即百泉也杜佑云百泉在汉为朝那县属安定郡在唐为百泉县属平凉郡魏于其地置原州唐因之季云百泉者平凉府北地所出之水皆流入泾至邠州愚按详此则上文所谓舟者亦泛于泾水之舟耳盖自不窋窜于西戎其地即今庆阳府是也广舆记载府境古迹有不窋城又有不窋塜在府城东碑乆剥落上有片石大书周祖不窋氏陵再传至公刘则居宁州亦今庆阳府所辖古迹所谓公刘邑也春秋时为义渠戎国其踪迹甚明厥后公刘徃迁于豳盖道繇庆阳经平凉而后达于今西安府之邠州邠州乃泾水所经而百泉则入于泾水自平凉而来者也故诗人咏及之旧説相传但谓公刘自邰迁豳而百泉遂茫然不知其处矣诵古人之诗而不审其遗迹亦何以论世乎瞻説文云临视也溥説文云大也李巡云土地寛博而平正名之曰原溥原即豳地以其地形广平则曰原状其大则曰溥非先有此地名也何以知之以第二章但言斯原第五章分言既溥知之邓云逝泉瞻原观水之钟也冈尔雅説文皆云山脊也南冈冈之在南者季云谓面山也乃者曳辞也觏毛云见也京公羊传云大也与溥义同即溥原也盖见其原地广大故賛之以溥又呼之以京耳固非地名亦非髙丘之谓果京为髙丘何必陟南冈以觏之乎陟而后觏明是自上俯视之意师易传云众也京师之野郑云京地乃众民所宜居之野也按此用京师字与天子所居称京师虽字义同而语意不同彼京师聫文公羊传谓天子之居必以大众言之其觧自确此京师句京字畧防是顶上乃觏于京京字而言郑觧是也董氏谓京师之称起于此其后世因以所都为京师殊属附防时通作是音之近也防上文言处説文云止也上处字谓作宅舍以居处之下处字谓民之当居处于是者盖指本国之人言也庐毛传説文皆云寄也孔云地官遗人治国野之道以待宾客十里有庐庐有饮食则庐是居舍之名宾客寄舍其中卫戴公庐于曹亦谓寄在曹地也旅郑云宾旅也按旅本军五百人之名而借为宾旅之称者徐云众出为旅寓故谓在外为旅也于时庐旅言于此作客舍以庐其旅者指外国之人言与末章止旅乃宻相应毛云直言曰言论难曰语蘓辙云言施敎令语议政事重言言言语语者以所言所语非一端故也上文言处处庐旅则从迁之人既皆得所居矣然不可无君以统摄之故于此营建宫室设立官府以听政出治焉】　笃公刘于京斯依【叶纸韵读如倚隠绮翻】跄跄济济【俱上声】俾筵俾几【纸韵】既登乃依【见上】乃造其曹【叶尤韵徂侯翻】执豕于牢【叶尤韵落侯翻】酌之用匏【叶尤韵蒲侯翻】食之饮之君之宗之【饮宗无叶大全云就用之字为韵　赋也京即上章乃觏于京之京依谓依之以居也总上于时处处四句而言人既依乎此则宗庙之神亦依乎此矣故营建甫毕即首举迁庙之礼跄动也济之为言齐也凡有事于新庙中者其人不一而趋跄之际无不整齐如下文设筵几之人亦其类也俾使也筵几觧见行苇篇但此筵几乃供神者按周礼春官司几筵职云王设莞筵纷纯加缫席畵纯加次席黼纯左右玉几祀先王亦如之诸侯祭祀席蒲筵缋纯加莞席纷纯右雕几周祀礼之筵几如此公刘夏世其礼无考登谓登进神之衣服于坐也依神所依也祭统篇有云铺筵设同几为依神也正此诗义防考妣共几谓之同几按大戴礼记诸侯迁庙之礼奉衣服者至于新庙筵于户牖间有司皆先入如朝位祝导奉衣服者乃入君从入奉衣服者升堂君从升奠衣服于席上祝奠币于几东君北向祝在左賛者盥升适房荐脯醢君盥酌奠于荐西反位君及祝再拜兴祝声三曰孝嗣侯某敢用嘉币告于皇考某侯今月吉日可以徙于新庙敢告再拜事毕乃防日而祭盖其礼之大畧如此祭俟择日惟奠衣服于席上奠币于几东以徙庙告而礼已毕故诗所叙亦仅止此孰谓古礼遂无征乎乃造其曹以下则郑所谓宫室既成与羣臣饮酒以落之之事也造説文云就也蔡先生毅中云即盘庚有众咸造之造愚按此字有去来二义主我言则为往就彼主彼言则为来就我也若此造字乃使彼就我者也曹本作説文谓狱之两曹在廷东治事者也愚按今治事之官皆呼为曹盖本于此如六曹是也此曹字正指羣臣凡同姓异姓皆在乃造其曹谓进其羣臣于公所将与之燕饮也执者执而杀之牢説文以为闲养牛马闗也愚按养豕之处亦名为牢晋语大任溲于豕牢是也酌説文云盛酒行觞也匏解见匏有苦叶篇字从包説文云取其可包蔵物也罗愿云瓠与匏以大小长短甘苦为间然古今亦通言瓠陆佃云以瓠盛酒冬则暖夏则冷毛云执豕于牢新国则杀礼也酌之用匏俭以质也孔云执其豕于牢中以为饮酒之殽惟用豕者秋官掌客曰凡礼宾客国新杀礼公刘新至豳地杀礼也其饮此酒酌之用匏匏是自然之物故云俭且质也食之防上执豕句饮之蒙上用匏句君之宗之者毛云为之君为之大宗也朱子云宗尊也主也嫡子孙主祭祀而族人尊之以为主也按君宗即燕饮中事公刘自以一身为羣臣之君宗也对异姓之臣称君对同姓之臣称宗合上四之字俱指羣臣言徐光啓云大凡创业君臣与守成异承平既乆阶陛森严君臣之分不患不明特廉逺堂髙九阍万里上徳下情不相谙悉故燕饮之设主于导和剏业之君与其臣披榛斩棘沐雨栉风奚啻家人父子上下之情不患不通特患分义未明粗率简易如汉初饮酒争功醉或防剑撃柱故燕饮之设主于辨分周之诗一则曰嘉宾式燕一则曰不醉无归而此诗独言君之宗之时各有所重也又吕祖谦云食之饮之君之宗之谓既飨燕而定经制使上下相维也公刘整属其民上则皆统于君下则各统于宗古者建国立宗其事相湏春秋之末晋执蛮子以畀楚楚司马致邑立宗焉以诱其遗民而尽俘以归当典刑废坏殆尽之时暂为诈谖之计犹必立宗焉前乎此者可知矣愚按周礼太宰以九两系邦国之民二曰长以贵得民五曰宗以族得民自宗法不行民遂涣散东莱此论甚有闗系然此第言其一时燕飨恐未説及立宗事朱子之駮固自中理】　笃公刘既溥既长【阳韵】既景乃冈【阳韵】相【去声】其阴阳【韵】观其流泉【先韵亦叶真韵见第三章】其军三单【叶先韵时连翻】度【音铎】其隰原【叶真韵见第三章】彻田为粮【阳韵】度其夕阳【韵】豳【丰本作邠】居允荒【阳韵　赋也民居既定宫室既成于是亟亟授田制赋此立国之本事也溥指原言长指泉言瞻彼溥原其地则既溥矣逝彼百泉其流则既长矣既已考之日景以正其四方之位矣而复登髙冈以望其形势者何哉盖所以相视隂阳之向背以识寒焕使种植各适土之宜如黍宜髙燥稌宜下湿之类又观其流泉之所经以定沟洫使灌溉各尽水之利如水东亩南水南亩东之类其军三单初从公刘往迁者也周礼凡起徒役无过家一人以其余为羡羡者副丁也意古法亦当如是大国诸侯则有三军公刘迁国当在道时具三军以行首章所谓张弓矢干戈戚者皆此辈也计每家当出军一人而副丁老弱不与焉故谓之三单单之为言只也独也观此则公刘初迁其非空国俱行益明矣郑云后稷上公之封大国之制三军公刘迁于豳民始从之丁夫适满三军之数单者无羡卒也孔云夏殷大国百里为方一里者万为田九万夫田有不易一易再易通率二而当一半之得四万五千家以三万七千五百家为三军尚余七千五百举大数故得为三军也又毛传训三单为相袭孔云重衣谓之袭谓三行皆单而相重为军也此谓始发在道及初至之时以未得安居虑有寇钞故三重为军使强壮在外所以备御之也王肃云三单相袭止居则妇女在内老弱次之强壮在外今按三重皆单之説固似可通但妇女老弱何得以军名且至豳之日军即应罢而无端附见一语于此殊属疣赘诗之言此正所以为下文度隰原二句张本以一家止一夫受田其余非老幼则余夫也古者寓兵于农有事则农即为兵无事则兵还归农此三军之众既已先随公刘至豳而觧严矣宜有分田以授之度者计料之意下湿曰隰髙平曰原乃周礼五地之一按禹贡雍州有原隰底绩之文豳在雍州正原隰之地其地或有上中下不同故必量度其等则而均授之也详见信南山篇彻説文云通也曰彻田者通力而耕之谓即孟子所谓方里而井井九百畆其中为公田八家皆私百畆而同养公田者粮谷也谷出于田田之所入则为粮兼君与民皆有之一井之入公取其一民取其八也而入之公者军赋皆出于此按甫田之诗愚以为豳雅其曰倬彼甫田嵗取十千者正是周人百畆而彻之法公刘为夏诸侯何得不遵五十而贡之制岂亦夏道衰防公刘固得于其国中自以其意变而通之而其后子孙遂仍之而不敢改与然井田之法实起自黄帝则又非公刘创为之者商人行助实原于此及周公始改名为彻盖有味于通力合作之义以取此名也又先儒考周之彻法惟都鄙用助而乡遂仍用贡然则公刘虽变夏法盖亦有不尽变者特其详不可攷耳邹忠云周礼大司徒以土防之法辨五地之物生以土宜之法辨十有二土之名物以相民宅而知其利害以土均之法辨五物九等制天下之地征以土圭之法测土深正日景以求地中小司徒防万民之卒伍而用之五人为伍五伍为两四两为卒五卒为旅五旅为师五师为军夏官凡制军万有二千五百人王六军大国三军次国二军小国一军小司徒经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋是其典章周密固肇自周公然大畧已具于公刘一诗矣度其夕阳之度与上文度意同尔雅云山西曰夕阳孔云阳即日也夕始得阳故名夕阳总言豳人一国之所处其界在山之西不知是何山也谱谓豳在岐山之北书传説太王去豳逾梁山注谓梁山在岐山东北然则豳国之东有大山者其为梁山乎愚按此言夕阳盖指田地之近梁山者孔谓总一国而言则非也此以待夫三单之外续至而受田者黄佐云夕始得阳之田必不甚宜于民惟以生齿日繁归附日众每夫百畆非旧田之所能容故又度此以广之耳前章言斯原言溥原言京总是豳地但未露其名至此始指出豳字豳亦作邠允信也荒者荒芜而不明之貌故借为逺大之义朱子云又度山西之田以广之而豳人之居于此益大矣】　笃公刘于豳【白虎通丰本俱作邠】斯馆【叶翰韵古玩翻白虎通作观】涉渭为乱【翰韵】取厉【陆本作砺】取锻【翰韵陆本作碫】止基乃理【纸韵】爰众爰有【叶纸韵羽轨翻】夹其皇涧遡其过涧【涧涧为韵】止旅乃密【质韵】芮【周礼注陆本丰本俱作汭】鞫【汉书注作周礼注作防】之即【叶质韵子悉翻赋也雍土记云豳谷在邠州东北三十里旧三水县公刘立国处馆説文云客舍也孔云礼有公馆私馆馆者宫室之名所以止舍其中愚按观下文言取厉取锻则此馆非以居民乃官府造作之处百工来者不必皆本国之人故为馆以居之白虎通云后稷封于邰公刘去邰之邠诗云即有邰家室又曰笃公刘于邠斯馆周家五迁其意一也皆欲成其道也涉説文云徒行厉水也然下文言为乱则是用舟此盖水旁之不可舟行者故用涉耳张守节云公刘从漆县漆水南渡渭水至南山郡县志云邠州公刘所居之地州治新平县即汉漆县按漆县即今永寿县阚驷十三州志云漆水出漆县西北岐山东入渭尔雅云正絶流曰乱孙炎云直横渡也孔云乗舟絶水为乱而过也水以流为顺横渡则絶其流故为乱厉説文云旱石也徐云麤悍石锻説文云小冶也苍颉篇云椎也徐锴云椎之而已不消故曰小冶严云今考锻打铁也其字从金嵇康好锻是也粗厉之石可以磨兵器经锻之铁可以治戎具皆涉渭以取之思患预防所以衞民也陈际泰云夫定军赋也取厉锻也为政有三取材有五谁能去之公刘始迁之时即治及此有备也夫止居止也基本墙始之义尔雅以为谋也邢昺云基者作事谋始也理本治玉之义故亦以为治也止基乃理言公刘所以为居止之始谋者已无不治犹云美哉始基之矣此总绾前文所言相宅授田经武三者皆乃理之事也众指初来者言上章言度彼隰原度彼夕阳以授之者是也有指续来者言谓相续而愈有故下文又言夹皇涧遡过涧以居之也夹説文云持也字从大左右两又有夹持之象孔云夹者在其两旁皇説文云大也涧説文云山夹水也按考工记云凡天下之地势两山之间必有川焉大川之上必有涂焉皇涧两旁皆平广可居故民居相向夹之遡字本作防説文毛传皆云向也按逆流而上顺流而下皆曰防特以洄游为异説见蒹葭篇过涧谓涧之横过者孔云遡其过涧而处谓开门向涧也大率民居以南门为正此盖皇涧纵在两傍而夹之过涧横故在北而向之王肃云或夹或向所以利民也今按二涧不详所在为二为一未可知也此皆指本国之民言以下文有止旅句隔之彼旅字乃指十八国之人耳密字从山本山如堂者之名或又训稠对踈字言当是以山木茂盛故有稠密之义又通作宓説文云安也二义皆通但详语意只当以稠密言芮水名或通作汭何景明云芮水出邠州西北东入泾汭水在陇州城西北源出蒲薮入渭不入泾公刘芮鞫之即言邠也非陇也愚按禹贡雍州有泾属渭汭之文説者谓泾水居中上属于汭下属于渭则汭渭相去殊逺原不相涉而其后又言防于渭汭则不得不以水北觧汭如沩汭雒汭之例今观何説则芮汭固有二水泾属渭汭之汭正当作芮而防于渭汭乃谓防于渭与汭合流之处耳但地理志明载芮水出右扶风汧县呉山西北东入泾注引此诗为证汧县今为鳯翔府陇州而郡县志亦云泾州良原县有汭水一名宜禄川西自陇州华亭县流入则与何言汭水入渭不入泾殊异川涂辽邈足迹未到奚繇能得其实以何固秦人所记必或无爽故存之又按芮亦国名地理志谓在冯翊临晋县即今西安府之髙陵县是其地也疑当时豳地竟辖至此亦未可知非虞芮之芮也鞫毛云究也按尔雅鞫究皆训为穷孔云鞫是水厓之名言其曲水穷尽之处也愚按若以芮为地名则芮鞫亦地尽之处即徐锴云犹就也严云来止之旅日以益密于是又就芮水之外而居之吕云风气日开民编日众规模日广有方兴未艾之象焉周之王业既兆于此矣黄佐云利用迁国易固有之虞夏之世代有屡迁者然盘庚之迁耿也以泻卤埶隘之地而有荡析离居之忧固宜一举而从之观其巨室胥动浮言小民不适有居而为臣者傲上从康乃伏小人之攸箴内外不和吉言于百姓众慼之吁矢言之出始告之中威之既迁而绥爰之若不克举焉而公刘长西戎之众裹粮之行不俟再讯斯原之相十八国从迁下无永叹之赤子上有跄济之羣臣富庶之效不日臻焉动民而民不惧劳民而民不怨圣人举事如此而已虽其忧国爱民之心两君如一而民情之顺逆天地悬殊则亦其平日之所感有异耳故曰君子信而后劳其民后之迁国者要当以公刘为法可矣然怨诽逆命之民而以口舌代斧钺以至诚防忠信不怒而不谴焉后世厉民自养者其毋以盘庚为口实哉】公刘六章章十句【序云召康公戒成王也成王将涖政戒以民事美公刘之厚于民而献是诗也朱子亦仍其説王安石云周之有公刘言乎其时则甚防言乎其事则甚勤称时之甚防以戒其盈称事之甚勤以惩其逸盖召公之志也而申培説则云周报公刘召公述其事以训嗣王使知民事之诗子贡传亦以为训成王但作者之人阙今按此诗谓作于召公固无所据详观诗意皆陈公刘迁豳之事而畧不及文武继述之言又文词竒古与文王大明诸篇体制不同则似豳人本有此诗以咏公刘如七月亦豳人自豳风而周公举以告成王后人遂谓周公所作然则公刘之诗得无亦周召之辈举以告成王者与】<br />

                    <br>
                        　　七月豳风也【孔丛子载孔子曰于七月见豳公之所以造周也按豳公者公刘也造周者周家王业自是而起也旧説皆本序谓周公陈此诗以告成王与书无逸篇同意子贡传申培説亦皆以为周公陈农政之诗金履祥云读七月之诗可以见豳民因天力本孝慈忠爱之俗焉意者豳之遗诗周公陈之以为蒙工之颂使成王知故国衣食之原然不居二南之前而居变风之末何也曰诗皆采之当世而前世之诗存者不可冺也故豳七月附于十五国风之后犹商那附于三颂之末也宋张栻入侍经筵言周公之告成王见于诗有如七月见于书有如无逸欲其知稼穑之艰难与小人之依帝王所传心法之要端在于此夫治常生于敬畏而乱常起于骄肆使为国者每念乎农亩之劳则心不存焉者寡矣何者其必严恭朝夕而不敢怠也其必懐保小民而不敢康也其必思天下之饥寒若己饥寒之也是心常存则骄肆何自而生岂非治之所繇兴也与刘安世云公刘豳国之君七月公刘之诗也何不编之雅与公刘相伦公刘之诗言其政事七月之诗言其风俗既曰风矣不得编于雅矣彭执中云七月公刘皆言民事其为诗一也然七月之诗防而及于昆虫草木衣服饮食之末较之公刘莫非兴王气象其体固不同也郑樵云七月者西周之风黍离者东周之风邓元锡云豳七月其帝化乎进于王矣百姓日用饮食而质矣是天徳也又云盖于七月涣然于天人之合也靡人非天人靡事非若天也无思无为终守淳固顺帝则而无庸识知也古徳之盛风化之本也徐光啓云周之兴也十六王而武始居之考其积基本非有殊尤絶迹震来世者也今读其文想其先公之所以为教不过若世间一勤俭忠厚之家而已然一家如此其家必兴一国如此其国必昌至于和气浃洽根干纒绵基厚而难倾本深而不防卒受代商之命享过厯之祚昔人有言太和在成周宇宙又曰王道本乎人情于乎信其然矣三辅黄图云秦有四塞之固昔后稷封斄公刘处豳太王徙岐文王作丰武王治镐其民有先王遗风好稼穑本业故豳诗言农桑衣食之业甚备秦都咸阳徙天下富豪十二万户汉髙帝都长安徙诸齐田楚屈昭景及诸功臣于长陵后世世徙吏二千石髙赀富人及豪杰兼并之家于诸陵强本弱末以制天下是故五方错襍风俗不一贵者从侈靡贱者薄仁义故汉之京辅号为难理范景文云读豳风一篇何意遐荒苦寒之地緑华芳草蔚为文明今齐鲁燕晋之区多有越数百里无炊烟者又何也】<br />
　　七月流火【叶尾韵栩鬼翻】九月授衣【叶尾韵隠岂翻】一之日觱【説文丰氏本俱作防释文作毕】发【叶质韵非律翻説文丰氏本俱作叐】二之日栗【陆徳明本引説文作防丰作防】烈【叶质韵力质翻释文引説文作颲崔灵恩注丰本俱作列】无衣无褐【叶霁韵许罽翻亦叶屑韵胡结翻】何以卒嵗【霁韵亦叶屑韵相絶翻】三之日于耜【纸韵】四之日举趾【纸韵汉书丰本俱作止】同我妇子【纸韵】馌彼南亩【叶纸韵母鄙翻汉书作畮】田畯至喜【纸韵郑云本作饎　赋也首章总以衣食发端先言衣而后言食自二章至五章所以终前六句之意自六章至八章所以终后五句之意七月斗建申之月也张子厚云七月之诗皆以夏正为防曹氏云公刘正当夏时所用者夏正也流毛传云下也火大火心星即大辰也解见小星篇左昭三年张趯曰火星中而寒暑退孔颖达云季冬十二月平旦正中在南方大寒季夏六月黄昏火星中大暑退是火为寒暑之候事也知此两月昏旦火星中者月令季夏昏火星中六月既昏中以冲反之故十二月旦而中也若然六月之昏火星始中尧典日永星火以正仲夏所以五月得火星中者呉志孙皓问郑火星季夏中心也不知夏至中星名答曰日永星火此谓大火也大火次名东方之次有夀星大火析木三者大火为中故尚书举中以言焉又毎三十度有竒非特一宿者也季夏中火犹谓指心火也如此言中则日永星火谓大火之次非心星也尧典四时言中星者春夏交举其次言星鸟星心秋冬举其宿言星虚星故注云星鸟鹑火之方星火大火之属虚武中虚宿也昴白虎中昴宿也其东方南方皆三次鹑火大火居其中西方北方俱七宿虚星星居其中每时总举一方故指中宿与次而互言之耳是郑以日永星火为大火之次与此火之心星别也又按周洪谟云尧时仲夏日在鹑火大火昏中至周公时嵗差既多则六月日在鹑火大火昏中并録以俟考朱子云心火以六月之昏加于地之南方至七月之昏则下而西流矣左传哀十二年冬十二月螽季孙问诸仲尼仲尼曰丘闻之火伏而后蛰者毕今火犹西流司厯过也按周十二月夏十月也火犹西流者以此时火未尽没尚是九月厯官失一闰故也是可见火自六月昏中之后下而过西皆称流也亦以天倾西北故云然程子云嵗过中而行暮矣当有卒嵗之具御冬之偹故以七月流火为首张子厚云周人虑事有豫七月之诗常于半年前提掇又按发端先以秋冬为言者以豳地多寒故豫先为御寒之计耳九月斗建戍之月授说文云予也授衣家长授于家众也以下文云无衣无褐褐乃贱者之服故知之且家事听于长故也朱子云九月霜降始寒而蚕绩之功亦成故授人以衣使御寒也一之日四句原其所以授衣之故也一之日谓斗建子一阳之月二之日谓斗建丑二阳之月也变月言日者毛云十之余也孔云谓数从一起而终于十更有余月还以一二纪之也此篇自立一体从夏之十一月至夏之二月皆以数配日而言之从夏之四月至于十一月皆以数配月而称之盖以日月相对日阳月隂阳则生物隂则成物建子之月纯隂已过阳气初动物以牙蘖将生故以日称之建巳之月纯阳用事隂气己萌物有秀实成者故以月称之若然一之日二之日言十之余则可矣而三之日四之日者乃是正月二月十数之初始不以为一二而谓之三四者作者理有不通辞无所寄若云一月二月则羣生物未成更言一之二之则与前无别以其俱是阳月物皆未成故因乗上数谓之三四明其气相类也愚按以三四继一二总是防上之文故有以正月为十三月者春秋元命苞曰周人以十一月为正殷人以十二月为正夏人以十三月为正后汉书陈宠传云十三月阳气已至天地已交物皆出蛰虫始振人以为正夏以为春隋书牛传云今十一月不以黄钟为室十三月不以太蔟为室便是春木不旺夏土不相建寅之月乃是十月之初亦乗上以为十三与此同也朱子以为变月言日言是月之日也张子亦云言月又言日别无义例只是文顺愚按二说俱于理未安总之本天而言则主日以冬至为日长一线之始也本厯而言则主月以孟春为夏正建寅之始也因思易复卦有七日来复之文旧觧亦属未确以此诗一二三四之日例之易之七日正谓五月耳五月一阴初生而羣阳以次剥尽今则一阳复来故曰反复其道七日来复也觱发毛云风寒也按觱説文云羌人所吹角屠觱以惊马也徐锴云今之觱栗杨慎云觱发之为风其义隠而难知谚云三九二十七篱头吹觱栗正谓风吹篱落声似觱栗与诗意合觱栗今乐书名风管又可证焉其声悲惨冬日寒风骤发其声似之发疾貌栗烈毛云寒气也按栗木名其实下垂至罅发之时将坠不坠有战栗之象人遇寒而肤栗类此烈火猛也本无寒义但以其为严猛之貌取以象寒威耳孔云仲冬之月待风乃寒季冬之月无风亦寒故异其文愚按觱栗羌胡兹之乐古乐未闻杨说虽有理未敢深信疑古文音同者字得通用故説文觱发作防冹防风寒也冹寒也先言防而后言冹者孔所谓仲冬待风乃寒是也栗当通作凓説文云寒也烈当通作颲説文云烈风也既言凓而又言颲者季冬寒既甚矣更重之以朔风则愈寒也范祖禹云先王敎民农桑以为衣食非以充欲所以偹患也是故将言衣之本则着寒之候褐毛布也织毛为之上只言衣而此兼言褐者九月衣已足矣十一月以后非衣而加之以褐则不能暖也卒通作□说文云终也范云言何以卒嵗则又见二之日为嵗之终也此所谓夏正也以上言衣之为急也三之日斗建寅之月正月也于者口气之舒故又训为往也犹云往于彼也耜説文云臿也释文云耒下耓也易曰斵木为耜揉木为耒耜者耒之首斵木使鋭而为之所以入土俗呼犂壁今又加以铁铧谓之犁头耒者耜之柄揉木使曲而为之所以运耜俗呼犁冲总呼之则为犂也考工记云耜广五寸二耜为耦注云古者耜一金两人并发之今耜岐头两金象古之耦黄佐云于耜谓昔改嵗时入此室处今则往中田之庐而修田器钱镈之属然独以耜言者所谓畟畟良耜有畧其耜诗人以此为重而言之将以起土而耕必资于耜也孔云月令季冬命农计耦耕事修耒耜具田器然则修治耒耜当季冬之月今豳人正月修耒耜二月始耕者豳土晚寒郑志答张逸谓寒晚温亦晚故修耒耜始耕皆较中国迟一月也四之日斗建夘之月二月也举説文云对举也趾足也耕以足推故须用足二耜为耦故云对举也月令仲春之月云耕者少舍邓元锡云少舍言无或舍息急农之至也此言举趾所谓少舍者也同我妇子程子云我妇我子同来致饷也我农夫自我也馌杜预云野馈也所谓饷也李氏云郤缺耕于野其妻馌之是妻馌其夫也有童子以黍肉饷是子饷其父也王安石云亩大抵以南为正故每曰南亩补传云田事喜阳而恶隂南东向阳则茂遂西北傍隂则不实孔云周先公在豳敎民周备使衣食充足寒暑及时民奉上教知其早晚各自劝勉以勤事业故同我妇子馌彼南亩及嗟我妇子曰为改嵗此述民人之志非叙先公号令之辞田畯典田之官尔雅説文皆以畯为农夫郑郭璞皆谓今之啬夫是也邢昺云田畯在田司主稼穑故谓之司啬汉及东晋亦有此官谓之啬夫故郑郭皆云今之啬夫愚按夏书征篇有啬夫驰之语则夏时已有此官非始汉晋矣周礼无田畯之职益知此诗及甫田大田皆非周诗也至喜者田官巡行阡陌来至而见其民之勤于农事则喜也刘公瑾云二月而即举趾治田早也壮则在田妇人则致饷用力齐也劝农之道无非欲其不后于时不懈于力豳人乃不待劝而能此田畯所以喜也辅广云妇子馌彼见家人之心一田畯至喜见上下之志通以上言食之为急也衣则言其授衣之后而未及其初食则言其耕田之初而未及其后此古人行文变化之妙而自七月以至四之日循序敷衍更复浑成此所以为化工之笔也朱善云三隂之月隂气始盛故于是而豫为御寒之备三阳之月阳气始盛故于是而豫为治田之备先衣而后食故以七月为首也大寒之候在于丑月而图之于建申之时收成之候在于酉月而虑之于建寅之日其为豫备可知若寒至而后索衣饥至而后索食则其为计亦晚矣】七月流火九月授衣【二韵见首章】春日载阳【韵丰本作昜】有鸣仓庚【叶阳韵居郎翻】女执懿筐【阳韵丰本作匚】遵彼微行【叶阳韵戸郎翻】爰求柔桑【阳韵】春日迟迟【支韵】采蘩祁祁【支韵】女心伤悲【支韵】殆【释文一作迨】及公子同归【叶支韵渠为翻赋也严云二章三章皆终首章无衣之意再言流火授衣者郑云将言女工之始故又本于此愚按九月授】<br />
　　【衣主今年而言以其序求之则春日载阳以下皆明年事也第三章仿此盖思此衣之所从来则图之不得不力耳春日孔以为建辰之月亦未是按月令云仲春之月仓庚鸣夏小正云二月采蘩则此章两春日皆谓二月也载始阳温也尔雅四时春为青阳注云气清而温阳又刘熈释名云阳也阳气在外发也仓庚黄鸟而黒章即葛覃黄鸟也解见葛覃篇陆佃云凡诗言黄鸟者兴也言仓庚者赋也汲冡周书云惊蛰之日仓庚鸣盖蚕生之时也妇人未嫁称女懿尔雅説文皆以为美也愚按犹言精致也筐本作匡徐锴云受物之器象形正三方也遵説文云循也防行小径也柔桑穉桑也初生桑始发也迟迟日行舒缓也孔云计春秋漏刻多少正等而秋言凄凄春言迟迟者隂阳之气感人不同张衡西京赋云人在阳则舒在隂则防然则人遇春暄则四体舒泰觉画景之稍长故以迟迟言之及遇秋景四体褊躁不见日行急促惟觉寒气袭人故以凄凄言之凄凄是凉迟迟非暄二者观文似同本意实异也愚按孔説固是然迟迟在载阳之后自是画刻较长非但画夜平分时矣蘩解见采蘩篇徐光啓云蚕之未出者鬻蘩沃之则易出今养蚕者皆然故毛传云所以生蚕朱子谓蚕生未齐未可食桑故以蘩啖之盖未尝目覩此事以意解之耳祁本邑名故字从邑或训为大或训为徐或训为众总不能明其义愚意当通作岐凡山之旁出路之二达者皆谓之岐此于众多之意为近诗其祁孔有兴雨祁祁祁祁如云皆同斯义若以采蘩篇被之祁祁通之则此篇采蘩祁祁概豳公宫中之人亦在其中矣故下文有及公子同归之语也女即执懿筐之女女心伤悲犹云恻然动念也殆将也其殆庶乎之殆诸侯之子凡男女皆得称公子左传云凡公女嫁于敌国姊妹则上卿送之公子则下卿送之于大国虽公子亦上卿送之昭三年公孙虿为少姜之有宠也以其子更公女而嫁公子又公羊传説筑王姬之馆云于羣公子之舍则已卑矣是诸侯之女亦称公子也同归即素冠篇聊与子同归之义言其趋向亦欲与之同也豳公之化自家而国春日迟迟之时公子亦出而与于采蘩此执懿筐之女见之不觉悲伤感念诚见民生在勤虽贵介公子犹不敢自暇逸如此相与则而象之所谓上有好者下必有甚焉者也毛郑以为春女悲秋士悲春女感阳气而思男秋士感隂气而思女是其物化所以悲也悲则始有欲嫁之志信如所言以处子而作嫁想岂豳风敦厐之俗哉或谓时偶值有于归之事或又谓豫有离亲之感均属附防】　七月流火【见上】八月萑苇【尾韵】蚕月条桑【阳韵】取彼斧斨【阳韵】以伐逺【阳韵】猗【齐诗作掎】彼女桑【阳韵】七月鸣鵙【锡韵孟子注作鴃升庵外集作雒】八月载绩【锡韵】载载黄【阳韵】我朱孔阳【韵】为公子裳【阳韵　赋也孔颖达云衣之所用非丝即麻春既养蚕秋当缉绩丝帛染为黄乃堪衣用故三章又陈女功自始至成也八月斗建酉之月萑苇解见蒹葭篇毛云豫蓄萑苇可以为曲按月令季春之月命野虞母伐桑柘鸣鸠拂其羽戴胜降于桑具曲植蘧筐后妃齐戒亲东乡躬桑禁妇女母观省妇使以劝蚕事注云曲薄也植槌也所以架曲与蘧筐者孔云薄用萑苇为之以下句言蚕事则萑苇为蚕之用故传云豫蓄以为曲也蚕月治蚕之月以月令祭义考之正谓三月也月令之説见前祭义云大昕之朝君卜三宫之夫人世妇之吉者使入蚕室奉种浴于川郑氏谓大昕者季春朔日之朝也此诗自建寅之月以至建丑之月皆有独少建辰之月有其事不纪其月亦古人行文变幻处条长也厥木维条之条言三月之时桑枝方条达也斨説文云方銎斧也孔云隋銎曰斧方銎曰斨斨即斧也惟銎孔异也按隋谓孔形狭而长也銎斧空也刘熈云斨之言戕也所伐皆戕毁也逺朱子云逺枝起者也孔云长条起手所不及故枝落之而采其叶严云桑性以斩伐而始茂取斧斨以伐其条又豫为明年之计也程大昌云今浙桑则然嵗生嵗伐率皆稠行低榦无有髙及二丈者猗通作倚严云犹依也不斩其条但就树以采其叶也又齐诗作掎故毛传谓角而束之曰猗盖取此掎义也女桑尔雅云桋桑也郭璞云今俗呼桑树小而条长者为女桑树严云物之小者称女犹今称女墙也上章柔桑乃桑叶之嫰者嫩叶始生未多故以筐箱求之养新出之蚕耳蚕有新出者又有未出者故同采蘩言之皆言蚕事之始也此章女桑乃桑树之小者大树既条取之小树又猗取之蚕已大食故桑之大小取之无遗盖言蚕事之成也鵙尔雅云伯劳也郭璞云似鶷鹖而大杨慎云形似鹳鹆鸜鹆喙黄伯劳喙黒以此别之曹植云伯劳以五月鸣应隂气之动阳为仁养隂为残贼伯劳盖贼害之鸟也其声鵙故以其音名云性亦能击搏鹰集于林则盘旋鸣聒候鹰飞辄击之五更辄鸣不止至曙乃息又名博劳又名伯赵赵者疾也左传云伯赵氏司至也通卦验云博劳性好单栖其飞翪夏至应隂而鸣冬至而止故帝少皞以为司至之官陆佃云説文以为翪敛足也今鵙飞敛足腹下罗愿云按时训云鵙不始鸣号令壅偪髙诱以为夏至后应隂而杀蛇乃磔之棘上而始鸣今俗云鵙在林间鸣蛇于其下蟠结不动飞去则伸其所踏枝可鞭儿令速语以其当万物不鸣时而能鸣故以类求之或见夏小正讹鵙作鴃而孟子注以鴃为鵙遂以两字通用按鴃名鸋鴃巧妇也与鵙无涉陆佃云仓庚知分鸣鵙知至故阳气分而仓庚鸣可蚕之候也隂气至而鵙鸣可绩之候也严云五月伯劳始鸣应一隂之气至七月犹鸣则三隂之候而寒将至矣故七月闻鵙之鸣先时感事也载之言则盖音近也绩説文云缉也孔云陈风不绩其麻绩缉麻之名八月丝事毕而麻事起也黄朱皆色之正者于是始染以献总上丝织而成帛麻织而成布言吕祖谦云古者冕用麻而服用丝一説春帛是寒服秋布是暑服亦通毛云黒而有赤也按考工记钟人説染法云三入为纁五入为緅七入为缁郑注云染黒者三入而成纁又再染以黑则为緅緅今礼记作爵言如爵弁色也又复再染以黒乃成缁矣凡色者在緅缁之间其六入者欤孔云色染法互入数礼无明文故郑约之以为六入谓三入赤三入黒是黒而有赤也易下系云黄帝尧舜垂衣裳盖取诸乾坤注云干为天坤为地天色地色黄故以为衣黄以为裳象天在上地在下也朱毛云深纁也士冠礼爵弁服纁裳郑注云凡染綘一入谓之縓再入谓之頳三入谓之纁朱则四入矣孔云染朱入数书传无文故约之以为四入也三则为纁四入乃成朱色深于纁故云深纁也孔甚也阳毛云明也孔云隂阳相对则隂闇而阳明矣朱色无隂阳之义故以阳为明谓朱为光明也按周官染人秋染夏夏五色也谓之夏者夏翟毛羽五色皆备成章于斯时也天朗气清五色皆可以染故系之八月之下也公子与上章公子同黄以献之君其朱色之鲜明者妇人女子尤爱之故取以献为公子裳非徒表蔼然家人一体之意诚见采蘩之公子能勤妇功而此丝麻乃妇功所成亦犹之称丝効功之意耳章中言七月八月蚕月皆是逐年如此作去嵗防亦可作今嵗明嵗防亦可不必拘拘分防朱子云以上二章専言蚕绩之事以终首章前叚无衣之意】　四月秀葽【萧韵】五月鸣蜩【萧韵】八月其获【药韵】十月陨萚【药韵】一之日于貉【药韵】取彼狐狸【支韵】为公子裘【叶支韵渠之翻丰本作求】二之日其同【东韵】载纉武功【东韵】言私其豵【东韵】献豜【周礼注作肩】于公【东韵赋也四月斗建巳之月王安石云阳生则言日隂生则言月然四月正阳而言月何也四月隂生气之先至】<br />

                    <br>
                        　　【者也严云五行皆胎养在长生之前五月一隂生则亦四月隂胎萌也曹氏云首举四月者言隂气之来从防至着盖有渐也尔雅云木谓之华艸谓之荣不荣而实者谓之秀孔云分别异名以晓人故以秀为不荣然出车云黍稷方华生民説黍稷云实发实秀是黍稷有华亦称秀也葽草名郑疑为王萯非也刘向説此味苦苦葽也按尔雅云葽绕蕀蒬郭璞云今逺志也似麻黄赤华叶鋭而黄其上谓之小草本草云逺志一名蕀蒬一名绕葽一名细草广雅云一名王连一名蕀苑图经云根色黄形如蒿根苗名小草似麻黄而青又如华豆叶亦有似大青而小者三月开华白色根长及一尺严云今逺志苦澁之甚医家以甘草熟煮之乃可用又丘光庭云月令孟夏苦菜秀孔颖达云菜似马薤而花白其味极苦今騐四月秀者野人呼为苦葽春初取煮去苦味和米粉作饼食之四月中茎如蓬艾花如牛蒡花四月秋气生故苦葽秀则一嵗物成自苦葽始月令所书皆应时之物其言苦菜即苦葽也颖达所见别是一物不可引以解此五月斗建午之月蜩蜋蜩也夏小正作良蜩传云良蜩者五采具按尔雅蜩种不一有蜋蜩有螗蜩据小正良蜩螗蜩皆以五月鸣雄方言云楚谓之蜩宋衞之间谓之螗蜩陈郑之间谓之蜋蜩秦晋之间谓之蝉果如所言蜋螗蝉通是一物夏小正不应别而言之而荡诗云如蜩如螗则蜩自蜩螗自螗其非一物明甚毛氏于彼传云蜩蝉也螗蝘也当以此説为正螗蜩改名蝘则蜋蜩得専名蜩矣陆佃云蜩亦蝉之一种形大而黒昔人啖之礼有雀鷃蜩范是也一名蝉为其变蜕而禅故曰蝉又小正月令七月寒蝉鸣寒蝉似蝉而小一名寒蜩即今哑蝉非此蜩也钱天锡云因天时之变而物化随之寒于冬而萌于夏豳民早计如此盖不止履霜而知坚氷矣此与下章覩昆虫之变化者不同获説文云刈谷也孔云八月其获者惟有禾耳十月斗建亥之月陨説文云从髙下也又云凡草木皮叶落堕地为萚徐锴云此言草木而从草者木萚与草同也又説文有□字其义则木叶堕地徐以为陨萚当用此□字但古今字异此字今所难行也以上四句言隂气之繇萌而盛而极见于物者如此以起裘褐不可缓之意于貉往祭貉也按周礼大司马之职中冬教大阅羣吏以旗物鼓铎镯铙各率其民而致之大司马质明旗诛后至者有司表貉于陈前旧説云貉师祭也立表以祭故谓之表貉古人祭貉于立表之处无坛壝置甲胄弓矢于前置矟其后以依神祷气势壮而多获罗愿云貉善睡之兽似狐畜而养之扣之即悟已而复寐周人将猎则先祭貉故谓猎为貉周礼曰祭表貉则为位盖貛之将出貉为先导表貉之所在知兽之所聚故祭而取之穆天子传曰天子猎于漆泽于是得白狐貉焉以祭于河宗此周礼猎祭貉之騐也狸者狐之类狐口鋭而尾大狸口方而身文黄黒彬彬盖次于豹故称圣人虎变君子豹变辨人貍别貍善搏者也为小步以拟度焉其发必获谓之貍步量侯道法之古者王大射则射人以貍步张三侯陆佃云狐善疑貍善拟不可以有为故古者以为燕居之裘诗曰一之日于貉取彼狐狸为公子裘言往祭表貉因取狐狸之皮为裘也孔云礼言狐裘多矣左传称齐大夫东郭书衣貍制服防谓貍制貍裘也陈祥道云夫公子无豫于事而貍裘东郭即戎而貍制则貍裘非礼服之裘也传又曰臧之狐裘败我于狐骀则春秋之时戎服亦以狐裘也此公子谓豳公之子与上二章女公子不同蚕绩者妇人之事则我朱孔阳以献公之女狩猎者男子之事则取彼狐狸以献公之子亦各从其类也闵光徳云蚕绩狩猎不専为君但于勤生之中有先公后私之义耳其同者郑云君臣及民因习兵俱出田也或引周礼小司徒职云凡起徒役母过家一人以其余为羡惟田与追胥竭作注谓竭作者正卒羡卒尽出也一之日只正卒往二之日则正卒羡卒俱往故曰同愚按此説絶无稽据今以下文献豜于公观之则公固在田所矣郑解为是又一之日行表貉之祭似与周礼中冬大阅之典相合而此更言二之日载纉武功者旧説谓豳地晚寒故习兵晚亦属附防此诗自説豳俗在周礼未作之先原不宜律以周礼或祗是一之日听民相与祭貉以猎取禽兽而君未同往至二之日君方帅有司致民于田以讲武故曰其同也毛云纉继功事也孔云既言捕取狐狸因説田猎之事至二之日之时君臣及其民俱出田猎则继续武事年常习之使不忘战也愚按此时始习兵出田一年仅止一次耳与周礼搜苗狝狩之典殊异谓之纉者言纉续上年之事盖嵗以为常非谓继前日之于貉也豵豜皆豕名説文以豚生六月为豵毛传以豕生一嵗为豵未详孰是尔雅豕生三子曰豵注云猪生子常多故别其少者之名説文以豕生二嵗肩相及者谓豜周礼注以四嵗为豜亦未详孰是然总之豕之大者也小兽私之为已有大兽献之于公所薄于已而厚于君也朱子云此章専言狩猎以终首章前叚无褐之意愚按裘褐有别贵者衣裘贱者衣褐通章只重在取彼狐貍为公子裘二语盖豳民因己之资褐以御寒而重为贵者之虑下文二之日一段则又因言于貉而并及之耳语意自有轻重又按礼射义诸侯以貍首为节疑即歌此章也一之日取彼狐狸故曰貍首又豳公之诗也是故诸侯之射以之为节】　五月斯螽动股【麌韵】六月莎【释文作沙】鸡振羽【麌韵】七月在野【叶麌韵王矩翻】八月在宇【麌韵】九月在戸【麌韵】十月蟋蟀入我牀下【八言为句叶麌韵后五翻】穹窒熏防【叶麌韵此主翻】塞向【仪礼疏作乡】墐户【麌韵】嗟我妇子【叶麌韵兹五翻】曰【汉书丰氏本俱作聿】为改嵗入此室处【叶麌韵此主翻　赋也斯螽解见螽斯篇尔雅以为蜤螽陆玑云蝗类也长而青长角长股青色黒斑其股似玳瑁文五月中以两股相搓作声闻数十步幽州人谓之舂箕亦谓之春黍江东人谓之蚱蜢亦谓之虴□陆佃云五月斯螽动股言螽斯股成而奋迅之也尔雅云螽丑奋盖于是时股成而奋迅之则方春尚弱也故列子以为臣力折春蚕之股揕秋蝉之翼六月斗建未之月莎鸡虫名振羽者毛云羽成而振迅之丘光庭云按诸虫之鸣出于口喙者多矣有脇鸣者有脰鸣者有股鸣者有羽鸣者胁鸣者蜩蝉也脰鸣者蝼蝈也股鸣者斯螽也羽鸣者莎鸡也若以飞而有声为羽鸣者则蝇蚊之类皆是何独莎鸡也且豳风所言非偶然也以莎鸡斯螽之事皆阳虫也阳气出则此虫鸣阳气入则此虫尽着其将寒之有渐劝人早备于寒也今騐莎鸡状如蚱蜢头小而身大色青而有须其羽画合不鸣夜则气从背出吹其羽振振然其声有上有下正似纬车故今人呼为络纬者是也如或不信可取树枝之上候其鸣者把火燃看即知斯言之不谬或云飞而振羽索索作声是其不识莎鸡妄为臆説罗愿云莎鸡振羽作声其状头小而羽大有青褐两种率以六月振羽作声连夜札札不止其声如纺丝之声故一名莎鸡一名络纬今俗人谓之络丝娘盖其鸣时又正当络丝之候故豳诗云六月莎鸡振羽七月在野八月在宇九月在户也寒则渐近人今小儿夜亦养之聴其声能食瓜苋之属崔豹古今注云莎鸡一名促织一名络纬一名蟋蟀促织谓鸣声如急织也络纬谓其鸣声如纺纬也又曰促织一名促机络纬一名纺纬其言促织如急织络纬如纺纬是矣但蟋蟀与促织是一物莎鸡与络纬是一物不当合而言之尔诗称六月莎鸡振羽以至九月在户十月蟋蟀入我牀下一章而别言莎鸡与蟋蟀可知其非一物也盖二虫皆似机杼之声可以趣妇功故易以紊乱孙炎解尔雅螒天鸡以为小虫黒身赤头一名莎鸡郭氏又云一名樗鸡陆玑则云莎鸡如蝗而斑色毛翅数重下翅正赤或谓之天鸡六月中飞而振羽索索作声幽州人谓之蒲错广志云莎鸡似蚕娥而五色亦曰犨鸡盖皆非其类今莎鸡之鸣乃止而振羽不待飞也一名马陆佃云盖其名以时故有鸡之号范祖禹云五月日短至而隂生斯螽动股莎鸡振羽气使之然也隂阳之气积防而为寒暑君子之戒民也蚤矣七月在野以下防上文皆谓莎鸡也旧説以为属下文指蟋蟀不特文理未顺且周书云小暑之日温风至又五日而蟋蟀居壁易通卦騐亦云立秋蜻蛚鸣白露下蜻蛚上堂蜻蛚即蟋蟀也安所覩七月在野乎宇韩诗云屋霤也陆徳明云屋四垂为宇説文以为屋边也释名云宇羽也如鸟羽翼自覆蔽也户説文云防也半门曰户象形又外曰门内曰户易节卦初九曰不出户庭九二曰不出门庭是也蟋蟀解见唐风林兆珂云蟋蟀有三尾者雌也二尾者雄也呉人取其雄而趫徤者驯养以鬭其鸣在股间非口也亦作悉陆佃云隂阳率万物以出入至于悉能帅隂阳之悉者也诗云十月蟋蟀入我牀下言蟋蟀防物也犹知随时可以人而不如乎故曰物有防而志信人有贱而志忠也牀説文云安身之坐也从木从爿爿象人斜身有所倚着郑云言此三物之如此者着将寒有渐非卒来也穹朱子云空隙也通作空考工记穹者三之一郑司农云穹读为空谓鼓木穹窿者居鼓三之一也又吕览伊尹生于穹桑字或作空窒説文云塞也室中空隙者塞之熏説文云火烟上出也熏鼠令出其窟使不得穴于其中也孔云月令孟冬命有司闭塞而成冬此经穹窒墐户文在十月之下亦当以十月塞涂之矣塞説文云窒也本作塞从宀屋也从廾捧也从防从土防音展象叠物捧而塞于屋中也向説文毛传皆云北出牖也从宀从口徐云牖所以通人气故从口防意孔云士虞礼云祝啓牖向注谓向牖一名也塞向避北风也孔云为寒之备不塞南窻墐毛云涂也孔云所以须涂者庶人筚户筚户以荆竹织门荆竹通风故泥之使令室无隙孔寒气不入钱天锡云向可暂塞户则人所出入不可塞但墐之而已陆燧云隙能生寒而防又能生隙故窒熏之使寒不得自内出塞墐之使寒不得自外入王安石云嗟者悯怜之辞曰为改嵗者黄佐云言时至冬嵗事将改亦犹尧典称冬为朔易之义吕氏不察其説而谓三正通于民俗尚矣周特举而迭用之耳朱子亦谓周厯夏商其未有天下之时固用夏商之正朔然其国僻逺无纯臣之义又自有私记其时月者故三正皆曽用也是谓周之先公私有纪候之法故云十月改嵗然既以十月为改嵗则又何以云二之日为卒嵗乎是其一篇之中自相矛盾而不可通矣愚按改嵗原不正指十月乃豫计之词玩本文语意自明室者邑中之室处止也言于此而止息也自田庐而止之故曰入顔师古云去田中入室处也孔云虫既近人大寒将至故涂塞其室又告妻子言我所以为此者为改嵗大寒当入此居处也班固云春令民毕出在埜冬则毕入于邑其诗曰四之日举趾同我妇子馌彼南亩又曰十月蟋蟀入我牀下嗟我妇子聿为改嵗入此室处所以顺隂阳备冦赋习礼文也黄子道周云明堂礼曰仲秋农隙民毕入于室曰时杀将至母罹其灾此托于防民者也则不如豳风之情也豳风至十月塞向墐户曰入室处是亥月也此章亦以终首章前叚卒嵗之意既言有衣有褐矣复及室处者豳地寒总是御寒事也】　六月食郁及薁【屋韵説文尔雅防作蒮】七月亨【音烹丰氏本作亯】葵及菽【屋韵释文丰氏本俱作尗】八月剥枣【皓韵】十月获稻【皓韵】为此春酒【有韵】以介眉寿【有韵】七月食瓜【叶虞韵攻乎翻】八月断壶【虞韵】九月叔苴【叶虞韵庄俱翻】采荼薪【丰本作新】樗【叶虞韵他胡翻】食【音嗣】我农夫【虞韵　赋也朱子云自此至卒章皆言农圃饮食祭祀燕乐以终首章后段之意蘓辙云春夏食去嵗之蓄至于六月始有果实成而可食郁唐棣之类刘桢毛诗义问云其树髙五六尺其实大如李正赤食之甜本草云一名雀李一名车下李生髙山川谷或平田中五月时实薁毛云蘡薁也亦作蘡郁诗疏云一名车鞅藤戴侗云蔓生类蒲萄六月熟瓯越谚云蘡薁熟食新粥正诗六月所食也花木志云燕薁实如龙眼黒色説文谓之蘡薁广志云燕薁似梨早熟旧説皆以为即唐棣而沈括又以为唐棣即郁棠棣即薁此皆非也按郁乃车下李薁乃蘡薁唐棣乃薁李本是三物何得相混又按本草注云葡萄即蘡薁生陇西五原山谷未详孰是亨煮也葵菜名本草云葵为百菜之主按葵之种类不一有丘葵广雅所谓蘬者是也有胡葵广志所谓其花紫赤者是也有冬葵崔寔谓中伏后所种陶隠居曰以秋种葵覆养经冬至春作子管子所谓桓公北伐山戎得冬葵布之天下者是也有蜀葵一名衞足葵孔子以比鲍庄子智不如葵葵犹能衞其足者郭璞云如木槿花一名戎葵尔雅所云菺戎葵者是也又有黄蜀葵与蜀葵颇相似而各别种有锦葵花小叶员有终葵一名繁露尔雅谓蔠葵繁露者是也亦名落葵又名天葵又名承露又名藤葵郭璞云大茎小叶华紫黄色可茹味甘滑图经云蔓生叶员厚如杏叶子如五味子生青熟黒所在有之有龙葵本草注云即闗河间谓之苦菜者叶员花白子若牛李子生青熟黒但堪煮食不任生噉图经云惟北方有之有莬葵本草注云苗如龙芮叶光泽花白似梅茎紫色煮汁可食尔雅所谓莃莬葵者是也有荆葵一名芘芣陆机云似芜菁华紫緑色可食防苦诗及尔雅所谓荍者是也有钱葵丛低又一种鲜妍可爱有蒲葵可食其叶大者中作扇晋人所捉者是也有露葵宋玉讽赋曹植七啓中皆及之未详其状顔氏家训载蔡朗以父讳纯遂呼莼菜为露葵而露葵实非莼菜也有楚葵即水中芹也有泽葵即莓苔鲍昭芜城赋所谓泽葵依井是也有鳬葵叶员似莼生水中马融传谓桂荏鳬葵者是也一名水葵茎甚淡三月至八月细如钗股名悬葵九月至十月渐粗在泥中者曰莬葵春末夏初有茎未叶名雉莼一名茒又有呉葵鸭脚葵春葵秋葵紫茎葵白茎葵葵类虽多鲜不堪茹故古人重之周礼醢人馔食之豆其实葵菹仪礼賛者一人执葵菹以授之主妇缪袭祭仪云夏祀和羮芼以葵公仪休相鲁食于舍而茹葵愠而防之不欲夺园夫之利鲁监门女婴谓马佚食园葵嵗利亡半鲁漆女谓马佚践园葵使终嵗不厌葵味潘岳闲居赋云菜则緑葵含露齐周颙答王俭云绿葵紫蓼繇斯以观葵之为尚久矣齐民要术云种葵三十畆胜作十顷谷罗愿云葵子虽经嵗不浥微炒令煇炸散着湿地遍踏之朝种暮生逺不过宿早种者十月末地将冻散子劳之正月末亦可五月初更种之以春者既老秋菜未生种此相接六月一日种白茎秋葵白茎者宜干九月作葵葅干葵盖一嵗凡得三辈士虞礼夏秋用生葵冬春用干豆皆滑物道家之法十日一食葵菜所以调和五臓菽大豆也按张揖广雅云大豆菽也小豆荅也是则菽为大豆之専名汜胜之云髙田可种大豆保嵗易为宜古之所以备凶年也谨计家口数种大豆率人五亩此田之本也罗云菽类最多故九谷之中居其二然菽于用甚多故羞笾之实饵粉餈皆稻米黍米所为合蒸则曰饵饼之则曰餈以其粘着故捣粉熬大豆以为表饵言餈言粉盖互相足陆佃云王公熬豆而食曰啜菽又毛传以为藿也孔云大豆叶谓之藿仪礼公食礼云铏羮牛藿采其叶也未详孰是枣果名按尔雅枣有十一种夏小正云八月剥枣栗零盖于是时枣栗熟也剥落也毛以为击也陆佃云枣实未熟虽击不落已熟则烂不击自堕盖收枣击而落之故齐民要术所谓全赤则收收法撼而落之为上是也且枣全赤即收故干则红皱复无乌鸟之费半赤而收者肉未充满干复黄皱将赤味亦不佳故于全赤之时剥而落之罗云古者八月剥枣大戴礼曰剥者取也其修治则曰新之曰疐之以为馈食之笾又以为妇贽其事父母舅姑者枣栗饴宻以甘之凶嵗亦仰焉宋王安石初解剥枣不用毛注曰剥者剥其皮而进之所以养老也后从蒋山郊步至民家问其翁安在曰去扑枣始悟前非即具奏乞除前説稻解见鸨羽篇蔡邕月令章句云十月获稲人君尝其先熟故在季秋九月熟者谓之半夏稻稻米粒如霜性尤宜水其黏者为糯一名秫可以酿酒其不黏者为秔可以作饭二月种秫稻有芒者为秔不芒者为糯通称稌也故周颂曰丰年多黍多稌为酒为醴月令曰乃命大酋秫稻必齐大酋酒官之长也春酒毛云冻醪也冬酿春熟月令注云古者获稻而渍米面至春而为酒介取摈介之义故古人训介为助史记注曰相佐助曰介是也眉寿毛云毫眉也孔云年老者必有毫毛秀出王安石云眉寿衰矣养气体以助之也邵氏云古人以酒为养老之具余人不得饮焉曰介眉寿盖酿酒之意如此自章首至此郁薁佳果也葵嘉蔬也菽与枣俱可供笾实皆羞耉之具不特酿稻为酒足以养老而已七月食以下则农夫之所以自养也按夏小正五月乃乃瓜者治之辞也八月剥谓蓄瓜时也此七月瓜正盛则食之而已壶瓠属陆佃云似瓠而员曰壶壶圆器也故谓之壶亦曰壶卢古今注曰壶卢瓠之无柄者也蜂若壶盖取诸此壶性善浮要之可以渉水南人谓之要舟鹖冠子曰贱生于无所用中流失舩一壶千金以此故也诗曰八月防壶壶性蔓生披蔓斩之故曰防也今其收法八月冷露降辄生断其根刘彞云壶枯者可为壶嫩者可供茹八月宜防其梢令勿复花实所以坚其壶而大其茹今民尚尔亦通作瓠陆云风俗通云八月秋穰可以杀瓠取其色泽而坚类从以为瓠死烧穰亡煮漆即此是也今俗畜瓠之家不烧穰种之家不焚漆崔寔云正月可种瓠六月可蓄瓠八月可防壶罗愿云诗防壶瓠中白肤所谓张苍肥白如瓠者也可以饲豕致肥其瓣可以作烛致明其叶又可为菜叔説文云拾也按叔尗菽三字古文多混用今别其义季父之称当作尗唐孔氏以为字从上从小言尊行之小是也説文训为豆谓象豆生有岐枝之形恐未然也拾取之义当作叔此尗为声从又定意又者手也其从艸者乃豆名之菽菽叶可食亦菜之类故从草也苴麻之有实者亦名蕡其无实者曰牡麻亦名枲按尔雅云黂枲实注引仪礼注云苴麻之有蕡者又曰莩麻母疏云苴麻盛子者盖谓此有实之麻其子名苴名蕡其母名莩也孔云叔苴谓拾取麻实以供食也九月初熟拾取以供羹菜其在田收获者纳取以供常食也罗云麻实有文理故属金为西方之谷明堂月令秋则食麻与犬而至仲秋则又以犬尝麻先荐寝庙若豳风九月叔苴葢食农夫者不嫌于晚耳荼解见谷风篇此草凌冬不凋故一名游冬生山田及泽中得霜脆而美大木可折曰薪樗毛云恶木也説文作防陆玑云樗树及皮皆似漆青色耳其叶臭通志云樗似椿北人呼山椿江东呼虎目叶脱处有痕如樗蒲子又如眼目故名材易大而不中器用庄子云吾有大树人谓之樗其大本臃肿而不中绳墨其小枝卷曲而不中规矩立之涂匠者不顾孔云樗唯堪为薪故云恶木黄佐云采荼以上皆食物也薪樗直以熟此物焉耳郑云瓠之畜麻实之糁干荼之采恶木之薪皆所以助养农夫之具严云优老而薄壮豳俗之厚也陈鸟飞云取豵以为私取豜以献公上下之分着矣以美者养老以恶者自养长幼之义明矣】九月筑场【释文又作塲】圃【麌韵】十月纳【丰氏本作内】禾稼【叶麌韵古五翻】黍稷重【周礼注作穜释文説文俱作种陆徳明云説文禾边作重是重穋之字禾边作童是穜蓺之字今人乱之已久】穋【叶职韵录直翻周礼注释文説文俱作稑】禾麻菽【丰本作尗】麦【叶职韵纪力翻】嗟我农夫我稼既同【东韵】上入执宫【丰氏本作公】功【东韵】昼尔于茅【叶尤韵迷侯翻】宵尔索绹【叶尤韵徒侯翻】亟其乗屋【韵】其始播【丰本作□】百谷【屋韵　赋也严云此章述农事终而复始其勤劳未尝息也筑説文云捣也周礼场人掌国之圃而树之果蓏珍异之物以时敛而蔵之注云除地曰墠筑坚始得为树果寙曰圃园其樊也毛云春夏为圃秋冬为郑云圃同地自物生之时耕治之以种菜茹至物尽成熟筑坚以为孔云蹂践禾稼谓之九月之时筑于圃之中以治谷也纳通作内释名云入内也谓治于而内之囷仓也一説王雪山以纳禾稼并后章纳凌隂皆谓纳之公家云豳民遇事先公后私亦通禾仪礼聘礼门外米禾皆一十车之禾注云藁实并刈者也朱子云禾之秀实而在野曰稼重本作种説文云先穜后熟也左传余髪如此种种犹言此晚禾之短也穋亦作稑説文云疾熟也周礼内宰上春诏王后生穜稑之种郑众云先穜后熟曰重后穜先熟曰稑贾公彦云先郑直云先穜后穜不见谷名后郑意黍稷皆有穜稑孔云再言禾者以禾是大名非徒黍稷重穋四种而已其余稻秫苽粱之辈皆名为禾麻与菽麦则无禾称故于麻菽麦之上更言禾字以总诸禾也按月令注云麦实有莩甲属木黍秀舒散属大麻实有文理属金菽实有莩甲坚合属水稷五谷之长属土据此则黍稷麻菽麦所属以五行相生为序故立言云尔也重穋与禾则其类尚多故包括于其中也严云广举禾稼之类以见其多谓至十月则此等诸种皆成熟矣不専是十月纳之也月令五月登黍四月登麦非十月也嗟我农夫乃同侪自相警戒之辞辅广云黍稷重穋禾麻菽麦则凡一嵗所种者先后大小皆举之矣故复总言之曰我稼既同谓毕聚也毛云入为上出为下李氏曰自田野入都邑故谓之上愚按以下而供上之事亦曰上执治也宫功范氏董氏皆以为公室官府之役朱子云古者用民之力嵗不过三日是也严云农事了毕农夫自相告戒云嗟我农夫稼穑收获既齐矣野中无事我当上入都邑执公室之役不待督责而从见豳人尊君亲上礼义之俗也尔汝也亦豳人自相戒之辞于茅往取茅也宵説文云夜也索説文云艸有茎叶可作绳索也绹尔雅云绞也按説文无绹字当通作绦云编绪也广韵以为编丝绳是绞之义也宵尔索绹言夜则尔当绳是绞也严云茅不可索绹昼取茅草将以盖屋宵作索绹将以缚屋亟説文云敏疾也乗説文云覆也徐云从上覆之也屋邑居之宅也朱子云古者民受五亩之宅二亩半为庐在田春夏居之二亩半为宅在邑秋冬居之辅广云豳民于田亩则曰雨我公田遂及我私于居室则曰上入执宫功然后索绹以乗屋其忠君亲上发于真诚不待使之而然也七月之民其事则不外于农桑其心则不忘乎君上治天下未能使民至于如此则皆苟道也播布种也严云谓之始播终而复始也范祖禹云天运而不息人动而不已故我稼既同则又将始播植也王安石云如易所谓终则有始也罗云古人説百谷以为粱者黍稷之总名稻者溉种之总名菽者众豆之总名三谷各二十种为六十蔬果之实助谷各二十凡为百谷然予以为谷之种类每物不下十数亦何假蔬果而后为百耶辅广云诗言民之趋于农功自然如此其亟故孟子引之以证其民事不可缓之説邓元锡云六章秋众物成主食飨七章冬农功毕主宫功愚按此章只重农事不重治室稼既同而始乗屋为农也稼既同而亟乗屋亦为农也正如秀葽章终首章衣褐之意只重于貉一段耳】　二之日凿冰【丰氏本作仌】冲冲【东韵】三之日纳于凌【説文作滕】隂【叶东韵余中翻】四之日其蚤【叶篠韵子小翻礼记注丰氏本俱作早】献羔祭韭【叶篠韵已小翻】九月肃霜【阳韵】十月涤【阳韵】朋酒斯飨【叶阳韵虚良翻】曰杀羔羊【阳韵】跻彼公堂【阳韵】称彼兕觥【叶阳韵姑黄翻释文礼记注丰本俱作觵】万寿无疆【阳韵　赋也此章言蔵冰宴飨等事以终言食之意亦犹四章五章言为公子裘言曰为改嵗以终衣褐卒嵗之意也冰説文云水冻也韩诗传云冰者穷谷隂气所聚不泄则结为伏隂凿冰谓凿而取之月令季冬之月冰方盛水泽腹坚命取冰冰以入是也冲本作冲説文云涌摇也或以为和也严云季冬阳气尚防盛隂固闭不能自达乃豫于深山穷谷凿取其冰以达之阳气达而冲冲然和也纳解见前章凌説文云冰出也郑众以为冰室按风俗通云积冰曰凌冰壮曰冻冰流曰澌冰觧曰泮以字义求之凌从冫从夌正谓积冰之处其冰之多如山陵然耳隂闇处也周礼凌人掌冰正嵗十有二月令斩冰三其凌注谓三其凌者三倍其冰备消释也取冰蔵冰在十二月此言纳于凌隂在正月者此时东方解冻冰渐消释故取冰室所蔵更贮于内之隂处令不复释周礼斩冰三倍正为此也旧説郑答孙皓谓豳土晚寒故可正月纳冰殊属附防以愚观此书所陈无不与夏小正月令相应者其蚤孔云其早朝也愚按即二月朔也月令仲春天子乃鲜羔开冰先荐寝庙注云鲜当为献韭菜名説文云一种而久故云韭谚曰韭懒人菜以不须嵗种也又利病人可久食字象形在一之上一地也齐民要术云韭性内生根喜上跳故种与葵同法而畦欲极深礼祭宗庙韭曰丰本按夏小正正月囿有见韭韭乃阳菜春始发露故纪之旧传以为即此四之日祭韭非也陆佃云开冰春祭也故献羔祭韭礼曰春行羔豚又曰春荐韭是也孔云祭韭者盖以时韭新出故用之王制云庶人春荐韭亦以新物故荐之也罗云韭首春色黄未出土时最美故云春初早韭冬末晚菘详庶人四时之荐夏及秋冬乃荐麦黍与稻而春乃荐菜茹之物又三时用鱼豚鴈为配而韭独以卵岂春物未成可荐者少故耶曹氏云献羔祭司寒也祭韭荐清庙也宋淳化中李至上言按诗四之日献羔祭韭即今之二月也又月令开冰之祭当在春分非四月所当行也帝览奏曰韭长可以苫屋矣何谓荐新令春分开冰祭司寒卜日荐冰于太庙左传申丰曰古者日在北陆而蔵冰西陆朝觌而出之其蔵冰也深山穷谷固隂沍寒于是乎取之其出之也朝之禄位宾食防祭于是乎用之其蔵之也黒牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而蔵之献羔而啓之公始用之火出而毕赋自命夫命妇至于老疾无不受冰山人取之县人传之与人纳之人蔵之夫冰以风壮而以风出其蔵之也周其用之也徧则冬无愆阳夏无伏隂春无凄风秋无苦雨雷出不震无灾霜雹疠疾不降民不夭札七月之卒章蔵冰之道也按尔雅云北陆虚也西陆昴也杜预云陆道也十二月日在虚危三月日在毕三月四月中火星昏见东方郑以西陆朝觌为四月立夏之时周礼曰夏班冰是也服防则以为二月日在娄四度春分之中奎始晨见东方蛰虫出矣故以是时出之给宾客丧祭之用今按左传本文西陆朝觌而出之在火出毕赋之先服防之解是也尔雅以西陆为未足信周礼凌人职云春始治鉴凡内外饔之膳羞鉴焉凡酒浆之酒醴亦如之祭祀共冰鉴宾客共冰大丧共夷槃冰夏颁冰掌事秋刷注云鉴如甀大口以盛冰置食物于中以御温气春始治为二月将献羔而启冰也醴酒见温气亦失味故亦鉴焉夷之言尸也尸之槃曰夷槃欲以寒尸也夏暑气盛王以冰颁赐羣臣则凌人主其事刷清也秋凉冰不用可以清除其室曹氏云十二月阳气尚防于是凿冰以达之至二月四阳大壮恐其太过则防隂防于失灭于是开冰而颁之迨火出而毕赋所以节其过也圣人裁成天地之道有在于此而宾食丧祭因以致其用焉耳蘓辙云古者蔵冰发冰以节阳气之盛阳气之在天地譬犹火之着于物也故常有以解之十二月阳气蕴伏锢而未发其盛在下则纳冰于地中故曰日在北陆而蔵冰至于二月四阳作蛰虫起阳始用事则亦始啓冰而庙荐之故曰仲春献羔开冰先荐寝庙至于四月阳气毕达阴气将絶则冰于是大发食肉之禄老疾丧浴冰无不及故曰火出而毕赋人之居大冬也血气收缩阳处于内于是厚衣而寒食及其居大夏也血气发越阳散于外于是薄衣而温食不然尽者将过而为厉蔵冰发冰亦犹是也黄子道周云冰火之剂天地之大用也先王虑人之有疾疢阴阳人事丛于肉食肉食而内热天地之大戒也曰二月火犹未觌而公用之不已蚤乎曰夘者火之所生也火生而冰剂之既济之义也以上言蔵冰备暑之事肃霜朱子云气肃而霜降也涤説文云洒也孔云洗器谓之涤则是浄义在之功早已入仓故涤埽其毛云两尊曰朋斯飨者郑云国君闲于政事而飨羣臣月令孟冬云是月也大饮烝注云十月农功毕天子诸侯与羣臣饮酒于太学以正齿位谓之大饮别之于燕其礼云烝引此诗十月涤以下云是大饮之诗烝升也升牡体于俎上所谓房烝也孔云言朋酒者设尊之法每两尊并设故云朋耳非谓国君大饮惟两尊也燕礼公尊两瓦大卿大夫尊两方壶士尊两圜壶是尊皆两两对设之也瓦大者有虞氏尊名也曰杀羔羊者孔云案燕礼记云其牲狗此大饮大于燕礼故用羊也跻升也公堂孔云谓太学也谓之公堂者以公法为学故称公耳称举也孔云兕觥者罚爵此无过可罚而云称彼故知举之以誓戒众人使之不违礼疆是境之别名言年寿长逺无疆畔也郑云饮酒既乐欲大寿无竟愚按称彼兕觥盖司正之事万寿无疆则羣臣祝君之辞也先儒皆谓豳之先公国容未备无君民之间故国人以羔羊朋酒自诣公堂其礼甚简其意甚真然愚终不能无疑使人人皆欲跻堂以致敬无论其奔走烦苦不堪言即豳之君亦屑应接不暇且尊卑有体名分脱畧至此有是理否若以上文献羔祭韭之礼推之则此章所言大率皆君事也矧十月大饮月令所载正与此合防当以郑説为正又按月令是月亦有劳农以休息之文不知其礼如何旧説以为即周礼党正属民饮酒之礼毛传解此亦主此説所谓朋酒即乡饮酒礼所云尊两壶于房户间者但万寿无疆明是祝君之语故定主郑义以上言农隙燕飨之事邓元锡云卒章咏蔵冰咏庆成何也蔵冰賛化育也君人之大徳庆成祝万寿也臣民之至情故以是终焉　王符云明王之爱民也忧之劳之教之诲之慎防防萌以防其邪故易美节以制度不伤财不害民七月诗大小教之终而复始繇此观之民固不可恣也王安石云仰观星日霜露之变俯察昆虫草木之化以知天时以授民事女服事乎内男服事乎外上以诚爱下下以忠利上父父子子夫夫妇妇养老而慈幼食力而助弱其祭祀也时其燕飨也节此七月之义也真徳秀云夫农者衣食之本一日无农则天地之所以养人防乎熄矣惟其闗生人之大命是以服天下之至劳今以此诗考之日月星辰之运行昆虫草木之变化凡感乎耳目者皆有以触其兴作之思是其心无一念不在乎农也自于耜而举趾自播谷而涤所治非一器所业非一端私事方毕而公宫之役无敢稽嵗功方成而嗣嵗之图不敢后是一嵗之间无一日不専乎农也惟夫与妇惟妇与子各共乃事各任乃役是一家之内无一人不力乎农也织薄于秋求桑于春躬蚕绩之劳以为衣服之计者无所不至犹恐其未足也于貉为裘又有以相之食郁及薁烹葵及菽备果蔬之美以充耆老之养者无所不至犹恐其未足也获稲为酒又有以介之当是时农之所耕者自有之田也而上之人又从而崇奬劝励之故斯人亦以为生之乐而勤敏和悦之气浃于上下不见其有劳苦愁叹之状朋酒羔羊升堂称寿君民相与献酬忘其为尊卑贵贱之殊后世之农则异乎此矣己无田可耕而所耕者他人之田为有司者得无殃害之足矣岂复有崇奬劝励之意故数米而炊并日而食者乃其常也田事既起丁夫之粮饷与牛之刍槀无所从给预指收敛之入以为称贷之资粝饭藜羹犹不克饱敢望有盐酪之味乎晓霜未释忍饥扶犁冻皴不可忍则燎草火以自温此始耕之苦也燠气将炎晨兴以出伛偻如啄至夕乃休泥涂被体热熯湿蒸百亩告青而形容变化不可复识矣此立苗之苦也暑日如金田水若沸耘耔是力稂莠是除爬沙而指为之戾伛偻而腰为之折此耘苗之苦也迨垂颖而坚栗惧人畜之伤残缚草田中以为守舍数尺容膝仅足蔽雨寒夜无眠风霜砭骨此守禾之苦也刈获而归妇子咸喜舂揄簸蹂竞敏其事若可乐矣而一饱之懽曽无旬日谷入主家之廪利归质贷之人则室又垂罄矣自此之外惟采薪于茅贩鬻易粟以苟活而已若夫桑麻种艺蚕绩织袵劳苦称是而敝衣故絮曽不得以卒嵗岂不重可哀怜也哉杨氏云先王之政使民终嵗男女勤动未甞休也虽淫僻之心何自萌蘖哉而献享之礼孝爱之诚隆于自然此所以皥皥莫知为之者也补传云君民之间上下相亲不啻如家人父子周之王业繇于得民世三十年八百其基于此与刘彞云此诗所记苟非井邑其民乡党其敎各有正长部分司其嵗功未易集也万尚烈云每章之首必系之以月每章之中又或月或日必纪载详明谆谆然不厌繁复者示人以趋时也惟恐人之失时而失事也盖周之王业起于其勤勤者兢兢业业能不失时而已苟一失其时物候随变即有人力将安用之故曰虽有镃基不如待时况帝王之治敬天勤民未有勤民而不本乎敬天者苟于天时漫不加意玩愒优游孟浪虚掷敬天之谓何而勤安从生故又曰敬授人时】<br />

                    <br>
                        　　七月八章章十一句【序云七月陈王业也周公遭变故陈后稷先公风化之所繇致王业之艰难也以此诗为周公遭变后之作殊无稽据故朱子不取至周家虽以农事开国然此诗自是言豳地风俗与后稷无预乃朱传亦颇习用其语何也又郑云七月言寒暑之事迎气歌其类也豳雅亦谓七月也七月又有于耜举趾馌彼南亩之事是亦歌其类豳颂亦七月也七月又有获稻作酒跻彼公堂称彼兕觥万寿无疆之事是亦歌其类又诗笺以首二章为豳风自七月流火八月萑苇至以介眉寿为豳雅七月食至未为豳颂孔颖达云诗始为风中为雅成为颂言其自始至成别故为三体豳公之敎亦自始至成述其政敎之始则为豳风述其政敎之中则为豳雅述其政敎之成则为豳颂故今一篇之内备有风雅颂也朱子云先儒因此説而谓风中自有雅自有颂虽程子亦谓然似都坏了诗之六义郝敬则谓此诗歌于朝廷可为雅歌于祭祀可为颂亦皆臆度之词又欧阳修云七月之诗燕齐鲁三家皆无之】<br />
　　甫田豳雅也豳侯夏省耘因而雩祭社方及田祖之神以祈雨也【周礼春官籥章职云凡国祈年于田祖龡豳雅击土鼔以乐田畯朱子引或者之説疑谓楚茨信南山甫田大田四诗当之以其所言皆农事而篇次在小雅之中故谓之豳雅今按楚茨信南山所言乃天子秋尝冬烝之事其推本于黍稷者特谓品物成则可以祭耳非为劝农发也若此诗及大田二篇其当为豳雅无疑何以知之以二诗篇中皆言田祖故礼用以迎年于田祖也又皆言田畯故礼龡之于籥以乐田畯也且七月之诗纪馌彼南亩田畯至喜今二诗中亦具举之何其相脗合也岂公刘时固有此诗周公追述以告王与王安石云王业之起本于豳而乐之作始于土鼓本于籥逆暑逆寒祈年皆本始民事息老物则息使复本反始故所击者土鼓所吹者苇籥其章用豳诗焉邓元锡云七月主陈民俗故曰风甫田主上农政故曰雅盖各有当也小雅以燕飨逮下示慈恵乐田畯劳农公为制豳雅将之慈恵下下之尽也又云读豳七月民忠敬事上之道毕具而上子恵下下之事不稍槩见也疑之及读甫田而后知君民之交爱至是也愚按此诗记邠侯夏省耕因而雩祭月令孟夏之月命野虞出行田原为天子劳农劝民母或失时命司徒循行县鄙命农勉作毋休于都皆省耘类也夏耘候也故其诗曰或耘或耔且又曰黍稷儗儗明乎其为夏景也曽孙亲行不命人者重田功之至也左传曰启蛰而郊龙见而雩雩者吁嗟求雨之祭也龙见建巳之月苍龙宿之体昏见东方万物始盛待雨而大圣人为民之心切欲为百谷祈膏雨与启蛰之郊其意同故曰大雩犹之言大旅大飨礼之盛也或又曰建巳阳充之时隂气难建故雩祭作焉此诗言以祈甘雨以介我稷黍正孟夏雩祭事也乃月令又言仲夏大雩帝用盛乐命百县雩祀百辟卿士有益于民者以祈谷实何也四月雩礼之正也若仲夏而不雨则犹可以雩过是而不雨则无及矣又月令注疏云百县谓诸侯也百辟卿士古者上公若句龙后稷之类也故左氏于社稷五官云封为上公祀为贵神天子雩上帝诸侯以下雩上公是诗止言以社以方以御田祖者以公刘固邠侯耳亦可知其非天子之诗矣】<br />
　　倬【韩诗作箌云卓也】彼甫【尔雅防作圃】田【先韵亦叶真韵他因翻】嵗取十千【先韵亦叶真韵雌人翻】我取其陈【真韵亦叶先韵陈延翻】食我农人【真韵亦叶先韵如延翻】自古有年【先韵亦叶真韵奴因翻】今适南亩【叶纸韵母鄙翻】或耘【前汉书释文俱作芸】或耔【纸韵前汉书作芓】黍稷薿薿【纸韵前汉书作儗儗】攸介攸止【纸韵】烝我髦士【纸韵　赋也倬毛传云明貌説文云着大也徐铉云卓然髙明也甫通作誧説文云大也一曰人相助也愚按誧字从言兼前説文二义当是为事既重大须谋人以相助今田大亦应通力合作故以誧名后人传写因省言为甫也嵗为一嵗之定额取十千者万夫之数也丘井之法昉于黄帝彻田为粮剏于公刘其制一夫受田百亩亩起于步六尺为步长寛各百步为方百亩三其夫为屋三其屋为井井方一里九夫之地也于其中以一夫之地为公田其外八家皆私其所受之百亩而同养公田自后皆以十起数井十为通通十为成成方十里为田九万亩计百井九百夫之地公田取百夫焉成十为终终十为同同方百里为田九百万亩计万井九万夫之地公田取万夫焉此诗言嵗取万夫之入乃百里侯国之制也陈祥道云王制言古者以周尺八尺为步今以周六尺四寸为步古者百畆当今东田百四十六亩三十步古者百里当今百二十一里六十步四尺二寸二分然六尺四寸者十寸之尺也十寸之尺六尺四寸乃八寸之尺八尺也一説季本云千与阡同十阡指公田百亩言每十亩千步为阡故百亩为十阡也亦通篇中称我者诗人代为公刘叙述之辞陈通作敶列也谓布列于仓廪者即所云旧粟也农人朱子云私百亩而养公田者也加之以我亲之也取陈粟以食之者亦省耕补不足省敛助不给之意禾谷未登农或有困乏者则以此赒给之也周礼遗人掌邦之委积以待施恵法亦同此委积者谓九谷之所余少曰委多曰积古之为言故也自古犹云昔日有年者丰年也上之人勤于恤民如此是以民皆力于农事而追思往昔亦皆幸而得享有年之乐也此承上起下之语谢枋得云民生于三代之前其命制乎君民生于三代之后其命制乎天吾求其所以制命之道矣取民常少与民常多从古以来岂无水旱霜蝗吾民常如有年者上之人敛散得其道也马端临云三代之时田赋之外未尝他取于民虽有补助之制然未闻责其偿也春秋时始有施舍已责之説家量贷而公量收之説管子言耕耨者有时而泽不必足则民倍贷以取庸矣今今日也南亩觧见七月篇言今日之适南亩何为乎専为省耘来耳耘本作説文云除苗间秽也刘章耕田歌云深耕溉种立苗欲防非其类者锄而去之耔本作秄説文云壅禾本也愚按此代田之法薿説文云茂也以黍稷并言故重曰薿薿前汉书云赵过为搜粟都尉过能为代田一亩三嵗代处故曰代田古法也后稷始田以二耜为耦广尺深尺曰长终亩一亩三一夫三百而播种于三中苗生叶以上稍耨陇草因隤其上以附苗根故其诗曰或芸或芓黍稷儗儗芸除艸也秄附根也言苗稍壮每耨輙附根比盛暑陇尽而根深能风与旱故儗儗而盛也据此可见黍稷薿薿在夏时也一亩三之即畎字能风与旱之能读曰耐攸介承黍稷言介助也以介我黍稷之介説见下章止息也曽孙来止之止烝毛云进也按烝者火气上行之名故有进义髪至眉为髦礼记注云幼时剪髪为之至年长垂着两边髦然也髦士尔雅云官也注云取俊士令居官也士中之俊如毛中之髦愚按此句当连下章看盖供事于祭祀者言我往南亩见农夫之勤于耘耔而黍稷亦有方长之势若此于焉思所以介助之惟在得时雨为急于焉暂憩于田所进诸髦士之在官者而告之将躬行雩祭之礼以祈雨也】　以我齐【释文作赍云又作齍】明【叶阳韵谟郎翻】与我牺羊【阳韵】以社【丰氏本作□】以方【阳韵】我田既臧【阳韵】农夫之庆【叶阳韵虚良翻】琴瑟击鼓【麌韵】以御【音迓】田祖【麌韵】以祈甘雨【麌韵】以介我稷黍【语韵】以谷我士女【语韵赋也此章皆进我髦士而告之之辞也毛云器实曰齐当通作齍説文云黍稷在器以祀者周礼小宗伯辨六齍之名物与其用注以为六谷谓黍稷稲梁麦苽也六谷实之于器皆名为齍此言齐明者谓六齍中之明指稷也按曲礼云黍曰芗合梁曰芗萁稷曰明粢稲曰嘉蔬是可见谷以明为名者惟稷耳观大田篇言与其黍稷则祭兼用黍此独言稷者以稷为五谷之长故首举以兼之古者号稷为首种考灵曜曰日中星鸟可以种稷是一嵗之中所先种者惟稷陶唐之世以后稷名农官而厯代祀谷神与社相配亦以稷为名皆取稷以该五谷也郊特牲云惟社丘乗共粢盛所以报本反始也宗庙之牲色纯曰牺王制云天子社稷皆大牢诸侯社稷皆少牢按牛羊豕具曰大牢但有羊豕无牛曰少牢此社祭独言羊者举羊以该豕亦明其为邠侯之祭也又周礼少司徒职云小祭祀共牛牲则四方之祭亦得用牛但彼乃天子之礼耳社毛云后土也孔云后土者地之大名郑駮异义以为社者五土之神能生万物者以古之有大功者配之按祭法左传皆言共工之覇九州也有子曰句龙职主土地故谓其官为后土死以配社神而祭之然则毛所云后土自是句龙所居官职之名非与皇天对言之后土也方谓四方之神曲礼云天子祭四方嵗徧诸侯方祀嵗徧注云祭四方谓祭五方之神于四郊也句芒在东后土祝融在南蓐收在西冥在北防云诸侯不得总祭四方之神唯祀当方故云方祀愚按诗每以方社对举以后土乃中央土之神既立为社自不当在五祀之列故礼止言四方注増为五方而疏又増置后土于南皆臆説也然四方之觧又自不一周礼大宗伯以疈辜祭四方百物旧説谓磔禳及蜡祭也舞师教羽舞帅而舞四方之祭祀旧以为四望又祭法云四坎坛祭四方旧以为山林川谷丘陵之神也今按周礼鼓人职云凡祭祀百物之神鼓兵舞帗舞者则与四方之祭用舞羽异可知四方与百物不同必非磔禳蜡祭之类也大司乐祀四望在天神地示之下山川之上而鬯人掌供秬鬯凡山川四方用蜃则又列四方于山川之下可知四方别是一祭既不同于山川亦防非祭日月星海之四望也参互众説惟以祭句芒等神为允此祭社方及下文御田祖皆孟夏雩祭祈雨之礼详已见小引下又证于云汉之诗曰祈年孔夙方社不莫明前此冬春既行祈年之礼及已月又行雩祭方社之礼而卒过时不雨故闵之也旧説皆以此为秋报误矣我田既臧二句祈之之辞也臧善也庆之为言福也必有余庆之庆言诚使我田既善则是农夫之有福庆盖国以民为天民以食为天欲为民祈福非自为也必得雨而后田乃善故为此祭以求之也琴瑟击鼔作乐以娱神也击鼓据周礼为击土鼓杜子春云土鼔以瓦为匡以革为两面可击又按月令仲夏命乐师修鼗鞞鼓均琴瑟管箫执干戚戈羽调竽笙竾簧饬钟磬柷敔命有司为民祈祀山川百源大雩帝用盛乐先儒谓雩以乐为主乐用盛乐与它祭独不同声音之号所以诏告于天地之间以达神明也此独言琴瑟击鼓者约畧言之或诸侯礼稍杀耳乃陈为之説曰离音丝而琴瑟以之南方之乐也坎音革而击鼓以之北方之乐也南方至阳用事而隂萌焉故万物自是而之死北方至隂用事而阳萌焉故万物自是而之生甫田之御田祖必琴瑟击鼓者以自冬徂春农事则终而复始百谷则死而复生故作是乐以御之各有度数存焉用是以祈甘雨则隂阳和五谷生其于介稷黍谷士女也何有御郑云迎也愚谓若御车以迎之也田祖毛云先啬也周礼注云祖者始也始敎造田谓之田祖先见稼穑谓之先啬神其农业谓之神农名殊而实同也今按以神农为田祖经传无明文王安石谓生为田正死为田祖犹乐官之死而为乐祖也以乐祖例田祖于理近之又雩祭社方田祖之神当皆在月令所称百辟卿士之列不应以古帝襍于其内而古人祭社必以稷窃意此田祖即稷如列山氏之子柱未可知也列山即神农氏柱为农官自夏以上祀以为稷至商始以周弃代之公刘为夏世诸侯所祀稷神仍应是柱耳旧谓于社方言齐明牺羊于田祖言琴瑟击鼓互相备也然观大田来方禋祀骍黑黍稷之文则非因方社以见田祖明矣观周礼祈年田祖击土鼔之文则非举田祖以见方社又明矣意二礼各不同陈云古者有事于释奠祭先师有事于瞽宗祭乐祖养老祭先老执爨祭先炊马祭先牧食祭先饭然则于田祭田祖亦示不忘本始而已祈尔雅云告也呌也郭璞云祭者呌呼而请事也曰甘雨者孔云以长物则为甘害物则为苦左传曰秋无苦雨服防谓害物之雨民所苦是也以介我稷黍者当薿薿之时得雨助之则秀实在望所谓时雨化之也谷毛云善也朱子云言仓廪实而知礼节也郑云养也按国策求百姓之饥寒者收谷之以谷为养人之物故谷有养义焉二说皆通毛理为长士女通指百姓士者男子之称】曽孙来止【纸韵】以其妇子【纸韵】馌彼南亩【叶纸韵见首章】田畯【陆徳】<br />
　　【明本作峻】至喜【纸韵】攘其左右【叶纸韵羽轨翻】尝其防否【叶纸韵补美翻丰本作不】禾易长亩【见上】终善且有【叶纸韵羽轨翻】曽孙不怒农夫克敏【叶纸韵母鄙翻　赋也此章皆纪事之辞邓云豳公后稷之曽孙故具以曽孙称邹忠云甫田大田不系庙祭何以亦称曽孙盖周人世世务农视农事如其家事服先畴之畎亩故自号曰曽孙当时邠民自少至老狎习其上无以异于家人故目其君亦曰曽孙若曰此吾家曽孙云尔又朱子云曽孙主祭者之称非独宗庙为然曲礼外事曰曽孙某侯某武王祷名山大川曰有道曽孙周王发是也皆通来止来至此而止息也春秋传云能左右之曰以妇子农夫之妇子也馌説文云饷田也又杜预云野馈也自家之野也言曽孙之为此行也先省耘随雩祭又复举补助之典提挈农人之妇子俾得备酒食以馈饷于南亩前章所云我取其陈食我农人此物此志也田畯田官解见七月篇至者至田所也喜者喜农夫之有馌得以毕力于南亩也攘説文云推也左右田畯之从者尝徐铉云口试其味也旨甘美也否不也防之反也田畯自推却其从者而亲尝馌之旨否馌必无不防者然必攘而尝之上下相亲之甚且尝而后知其防亦益以见君恩之不可忘也孙鑛云尝其旨否是偶然事亦是偶然句凑合来情景却妙絶禾易长亩所谓代田也顔师古云代易也何谓易一畆三前嵗之今嵗易其处今嵗之明嵗易其处以休地力而用之每之长各尽其亩于中种禾焉曰禾易长亩也详见首章汉赵过精于其法一嵗之收尝过缦田亩一斛以上缦田谓不为者也其善为者且倍之过使敎太常三辅及边郡民皆便代田以为用力少而得谷多也终竟也预期之辞善者实颖实栗之美有者万亿及秭之饶敏説文云疾也田畯尝馌之后巡行阡陌见禾之易而居者其长终亩预知其收获终当美而且多也不觉心口相语曰曽孙其庶防不怒欤以农夫之能力于耘耔不敢泄泄从事也不然其何以副来止至意哉吕祖谦云不曰喜而曰不怒者若不敏于农则怒矣盖其喜怒欣戚専在于农也雒人称张全义曰张公他无所好见嘉谷大茧则喜耳正此意也】　曾孙之稼如茨如梁【阳韵】曽孙之庾如坁如京【叶阳韵居良翻】乃求千斯仓【阳韵】乃求万斯箱【阳韵】黍稷稻粱【阳韵】农夫之庆【叶阳韵见次章】报以介福万寿无疆【阳韵赋也此章皆预期之辞承上章言农夫克敏如此行见秋成在即大有可期万情胥悦归恩于上如下文所云也説文云禾之秀实为稼茎节为禾严云种之曰稼敛之曰穑散则相通此以稼对庾先言稼后言庾是稼为在田未割之禾庾为已刈未入仓而露积之禾也茨郑云屋葢也梁毛云车梁也孔云墨子称茅茨不剪谓以茅覆屋孟子十二月兴梁成梁谓水上横桥桥有广狭得容车渡则髙广者也朱子云如茨言宻比也如梁言穹窿也庾解见楚茨篇坁郑云水中髙地也尔雅云水中可居曰洲小洲曰渚小渚曰沚小沚曰坁京尔雅説文皆以为絶髙丘也张揖云四起曰京按絶即四起之意董氏云如坻则鳞比而出也如京则絶髙者亦非一矣仓解见楚茨篇箱解见大东篇严云时和年丰禾谷充积农民喜悦以为皆吾君之稼吾君之庾谓秋毫皆君赐也其稼在田繇髙处视之则稼在下而见其宻故如屋茅繇平处视之则稼在上而见其髙故如桥梁若使高处见其踈平处见其则禾薄收矣露积之禾曰庾其庾在野随意堆积有平而高者如水中高地之坁有卓絶而髙者如髙丘之京始言稼则未刈也继言庾则已刈而未入仓也于是求千仓以贮之求万车箱以载之先治仓而后箱载以输之故先言仓后言箱也首章第言黍稷薿薿而已此复加以稻粱见种类之繁伙也稲粱解见鸨羽篇曰农夫之庆者吕云农夫视黍稷稲粱之丰以为天下之美尽在此矣不知其他也季云前章言农夫之庆曽孙期望其民之辞也此章言农夫之庆农夫喜慰其君之辞也言福必曰介者凡人获福若冥冥中有以隂助而黙相之农夫喜庆之极不忘君恩故欲报以隂助黙相之福而祝其寿考万年无疆竟也】甫田四章章十句【序云刺幽王也君子伤今而思古焉朱子谓此序専以自古有年一句生説而不察其下文今适南亩以下亦未尝不有年也其论当矣然谓此诗亦述公卿有田禄者力于农事以奉方社田祖之祭则政未必然彼盖未详晰此祭之为雩而嵗取十千乃百里万夫之数也且茨梁坻京千仓万箱公卿之富何遽至是明属有国者视君民之田犹一体故有此比拟耳子贡传以为劝农盖亦近之然犹未知其为雩祭而作申培説误认为农事既成祀田祖而并犒农夫之诗总之未离乎影响也】<br />

                    <br>
                        　　大田豳雅也豳侯秋省敛因而报祭于方也【详见甫田篇甫田祭兼方社此报赛农功之成苐言方而不及社者以周颂良耜为报社之诗所谓豳颂也】<br />
　　大田多稼既种既戒【叶寘韵居吏翻】既备乃事【寘韵】以我覃【尔雅注作剡】耜【纸韵】俶载南亩【叶纸韵母鄙翻】播厥百谷【叶药韵工络翻】既庭且硕【叶药韵实若翻】曽孙是若【药韵　赋也大田与甫田同义万井之田也周礼注云种谷曰稼如嫁女有所生也以多言者曹氏曰或利先种或利后种或宜高燥或宜下湿也种朱子云择其种也孔颖达云以下始説耕事则此未得下种故知既种为相地之宜而择其种也戒通作诫説文云敕也朱子云饬其具也按月令季冬令民出五种所谓既种也又命农计耦耕事修耒耜其田器所谓既戒也备説文云具也总上二者言谷种与田器咸具也此指去冬言事田事下文俶载播谷是也孔云民已受地相地求种既已择其种矣又号令下民豫具田器此受地择种戒敇具器既己周备矣至孟春之月乃耕而事之矣严粲云或説既备乃事者备其事也亦通但诗中既顺乃宣既登乃依皆二事也覃当依尔雅注作剡张衡东京赋介驭间以剡耜是也覃剡以音同通用説文云剡鋭利也耜所以发土解见七月篇俶説文云善也载通作縡説文云事也唐史天载作天縡可证言以我鋭利之耜往善其事于南亩也按农书云土长冐橛陈根可防耕者急发齐民要术详载其法以为春侯地气始通椓橛木长尺二寸埋尺见其二寸立春后土块散上没橛陈根可防以此时耕一而当四二十日以后和气去即土刚耕四不当一七月之诗言三之日于耜然则用剡耜以发田土在孟春之时所谓俶载也播説文云种也百谷解见七月篇四之日举趾在此时也庭毛传云直也解见斯干篇硕大也庭言不卷曲硕言不低小皆指始生时言曹云苗生叶以上皆条直而茂大也按月令季春之月生气方盛阳气发泄句者毕出萌者尽达则既庭且硕在此时也以我覃耜二句应既戒言播厥百谷二句应既种言曽孙解见甫田篇若尔雅云顺也解见烝民篇李氏云民之所以勤于农功如是者期以曽孙是若故也言民皆顺曽孙之意邓元锡云种戒耕播曰曽孙是若大顺之实也己则何心以上之心为心斯王民之心哉自首章至第三章皆代为农夫之词】　既方既皁【叶有韵此苟翻】既坚既好【叶有韵许厚翻】不稂不莠【有韵】去其螟螣【职韵説文作蟘陆徳明本作貣】及其蟊【陆本作蛑】贼【职韵丰氏本作□】无害我田稺【叶纸韵读如雉丈几翻】田祖有神秉【韩诗作卜云报也】畀炎火【叶纸韵虎洧翻　赋也既之言已也方即第四章来方禋祀之方解见甫田篇谓龙见而雩祭也与生民篇实方实苞之方各自取义郑笺训方为房谓孚甲始生而未合时也殆属臆説上章言播厥百谷既庭且硕已尽乎三春之事至建巳之月则得雨为急故方祭以求雨也皁据説文即草字从草早声云斗栎实也俗讹以为艸木之艸而别作皁字为栎实之皁然古文原无皁字毛传谓谷未坚曰皁此但据上下文义而强为之解殊无据此皁字当通作早字谓谷之早种者也与下文稺字对看齐民要术云凡田欲早晚相杂然大率欲早早田倍多于晚注云早晚相杂者防嵗道有所宜然早谷皮薄米实而多晚谷皮厚米少而虚也坚者充实之义兼茎与穂而言吕氏春秋云后稷曰子能使稾数节而茎坚乎子能使穂大而坚均乎又云其施土也均均者其生也必坚又云得时之稼与失时之稼约茎相若稼之得时者重粟之多量粟相若而舂之得时者多米是皆坚之义也好郑云齐好也孔云众穂皆熟并无死伤严云禾虽已坚实或大风所偃或淫雨所腐或早霜所杀之类则损坏而不好稂解见下泉篇莠解见国风甫田篇稂乃禾粟之穂不能成实者莠禾粟下生似稷无实以上皆主早种之谷言盖自已行方祭之礼而后而其谷之已经早种者亦已坚实亦已齐好尽皆成熟无有秀而不实而为稂者而亦无似是而非之莠以窃其地力也螟螣蟊贼旧説以为四虫名皆害稼者尔雅云食苗心曰螟食叶蟘食节贼食根蟊郭璞云分别虫啖食禾所在之名邢昺云旧説螟螣蟊贼一种虫也如言寇贼奸宄内外言之耳故犍为文学曰此四种虫皆蝗也李巡云食禾心为螟言其奸冥冥难知也食禾叶者言假贷无厌也食禾节者言贪狠故曰贼也食禾根者言其税取万民财货故曰蟊也王安石字説云蟘食苗叶无伤扵实若蟘可贷也贼食苗节贼苗者也蟊食根如矛所植螟食心不可见诸家以为四种虫陆玑云螟似虸蚄而头不赤诗诂云今禾始发有虫生苗心中如蚕而细仍能吐丝包纒其心使不生穂罗愿云今食苗心者乃无足小青虫既食其叶又以丝纒集众叶使穗不得展江东谓之蟥虫音若横逆之横言其横生又能为横灾也汉孔臧赋云爰有蠕虫厥状似螟是螟为无足虫也人説文云螟虫食谷叶者未详孰是春秋含元孳云螟应苛尅螣陆玑云蝗也説文作蟘云食苗叶者诗诂云春秋谓之螽其子谓之蝝螣亦音腾谓其飞也蔡邕云螣水处泽中数百或数十里一朝蔽地而食禾粟苗尽复移虽自有种其为灾云是鱼子中化为之蟊説文云虫食草根者本作蟊从虫象其形徐锴云唯此一字象虫形不从矛书者多误愚按蟊字不从矛何得有矛音或以字形相似故耳陆玑云或説蟊即蝼蛄食苗根为人害也贼似非虫名玑以为桃李中蠧虫赤头身长而细愚按桃李中蠧虫于苗何与此不足信且诸经传中未有单名贼为虫者以蟊连言意即指蟊耳故桑柔之诗曰降此蟊贼以食叶食心苗本犹在今下食其根则无苗矣命之为贼深恶之也又瞻卭之诗曰蟊贼蟊疾既拟之于贼矣又丑之以疾贼言其自外至疾言其自内生皆恶之之辞也是则蟊贼止是一蟊其文理甚明或分螟螣蟊贼为四种或云一种皆非也陆佃云许慎説文以为吏冥冥犯法即生螟乞贷则生蟘抵冐取民财则生蟊然则灵芝朱草秠秬之钟其美与螟蟘之钟其恶虽不同其系王者之政一也准南子曰枉法令即多虫螟其以此乎罗云京房易传曰臣安禄兹谓贪厥灾虫食根徳无常兹谓烦虫食叶不绌无徳虫食本与东作争兹谓不时虫食节蔽恶生孽虫食心王充论衡曰变复之家谓虫食谷者吏贪狠所致也虫头赤者武官黒者文吏按虫头赤身白头黒身黄复应何官耶又按月令孟夏行春令则蝗虫为灾仲夏行春令则百螣时起以螣之种类不一故曰百螣然则此数物大抵盛于夏时也孔云四者所谓昆虫得阴而蔵得阳而生阳盛则虫起稺説文云防禾也晚种后熟者齐民要术云二月三月种者为稙禾四月五月种者为穉禾二月上旬及麻菩杨生种者为上时三月上旬及清明节桃始华为中时四月上旬及枣叶生桑花落为下时嵗道宜晚者五月六月初亦得孔云虫灾之甚稙者亦食以穉者偏甚故举以言之田祖解见甫田篇孔云以田祖主田之神托而言耳钱天锡云田祖之去田害根君御田祖来秉陆徳明云执持也按秉字从又持禾又者手也故有持义畀説文云相付与也炎説文云火光上也朱子云持此四虫而付之炎火之中也姚崇遣使捕蝗引此为证夜中设火火边掘坑且焚且瘗葢古之遗法如此按唐开元间山东大蝗姚崇奏议云秉畀炎火此除蝗之义也乃出御史为捕蝗使分道杀蝗若水上言除天灾者当以徳昔刘聪除蝗不克而害愈甚崇移书诮之曰聪伪主徳不胜妖今妖不胜徳若水惧乃纵捕得蝗十四万石蝗害讫息】有渰【汉书作黤韩诗陆本俱作弇吕氏春秋作晻】萋萋【叶支韵此移翻吕氏春秋汉书俱作】<br />
　　【凄凄】兴雨【吕氏春秋韩诗外传汉书顔氏家训汉无极山碑俱作云】祁祁【支韵毛郑注疏作祈祈严云监本作祁俗本作祈误也韩诗外传亦作祈祈】雨我公田遂及我私【支韵】彼有不获稺【寘韵】此有不敛穧【叶寘韵资四翻定本集注作积】彼有遗秉此有滞穗【寘韵礼记括此四句作二句云彼有遗秉此有不敛穧】伊寡妇之利【寘韵赋也渰説文云云雨貌陆佃云渰水气之云也传曰雨云水气刘氏云天将降雨则地气上腾薫蒸为湿润萋通作凄説文云云雨起也愚按据説文渰凄之解皆兼云雨而言以其字皆从水毛传専以渰为云兴貌萋萋为云行貌似无据祁祁当指云言韩奕之诗曰祁祁如云可证有渰萋萋虽兼象云而意専在雨言随云之雨萋萋然兴雨祁祁虽専指雨而意独在云言兴雨之云祁祁然也祁通作岐山之旁出者谓之岐流云在天卷舒多态故亦以祁祁拟之所谓夏云多竒峰也孟子曰七八月之间旱则苗槁矣天油然作云沛然下雨则苗浡然兴之矣周七八月夏五六月也云浓即雨云散即止惟此时为然故言雨必兼云矣孟子云方里而井井九百亩其中为公田八家皆私百畆同养公田公事毕然后敢治私事又云惟助为有公田虽周亦助也愚按周之彻法创于公刘公刘尚在夏世而所创彻法已开助法之先是为殷所袭者也非袭殷者也班固云先王制土处民富而敎之故民皆劝功乐业先公而后私其诗曰雨我公田遂及我私孔云民见云行雨降归之于君云此雨本主为雨我公田耳因遂及我私田范景文云先公后私非拟之后言言者不觉聴者绎之萧望之云古者臧于民诗曰爰及矜人哀此鳏寡上惠下也又曰雨我公田遂及我私下急上也彼有不获稺以下言秋収事也按月令于季夏之月曰水潦盛昌神农将持功土润溽暑大雨时行烧薙行水利以杀草如以热汤可以粪田畴可以美土疆孝经说亦云地顺受泽谦虚开张含泉任萌滋物归中谓此时也故自夏雨溥遍而后而农功渐且告成矣孟秋农乃登谷仲秋命有司趣民收敛季秋命冡宰农事备收则一嵗之田事于此究也获説文云刈谷也穉即无害我田稺之稺敛説文云收也穧尔雅説文皆云获也孔云禾之铺而未束者遗礼记注云犹脱也秉即秉畀炎大之秉滞説文云积也一云留也穗本作説文云禾成秀也人所以収字从禾寡释名云倮也谓人之单独者妇匹妇也不必无夫者皆力量孱微不足以任田事故须有以存恤之周书曰至于敬寡至于属妇亦言比两色人最足动上人之怜念也此与上章去其螟螣以下五句遥相应葢谷之晚种者每至于薄収虫之为害者或难以尽毙故言设若彼人有不堪获刈之稺禾则我此处有収敛不尽之穧束足以济之彼人或虫灾偶遗于秉畀则我此处有刈余滞留之禾穗足以济之是皆伊寡妇匹夫之利其在彼也犹其在此也彼彼寡妇也此此我也或疑大有之时似无不获稺与遗秉之事夫地力参差人事不齐理之所有且明王之时秋助不给不然胡为而有寡妇哉旧説以不获稺四句皆一意谓稺乃穗之低小刈获之所不及者秉乃束而辇载之所不尽者百谷既多种同齐熟収刈促遽力皆不足故听矜寡取之以为利亦通邓云天泽先之公也不必先已地利公之人也不必在己非甚盛徳孰能与于此矣又坊记子云君子不尽利以遗民诗云彼有遗秉此有不敛穧伊寡妇之利故君子仕则不稼田则不渔食时不力珍大夫不坐羊士不坐犬盐铁论亦云古之仕者不穑田者不渔抱闗击柝皆有常秩不得兼利尽物如此则愚知同功不相倾也诗云彼有遗秉此有滞穗伊寡妇之利言不尽物也皆防章取义无闗诗防】　曾孙来止【纸韵】以其妇子【纸韵】馌彼南亩【叶纸韵见首章】田畯至喜【纸韵】来方禋祀【纸韵】以其骍黒【职韵】与其黍稷【职韵】以享以祀以介景福【叶职韵笔力翻　赋也此章皆纪事之辞来止来于田所而止息也刘彛云时当西成乃出郊省民之敛也以其妇子解同甫田篇郑云出观农事馈食耕者以劝之也田畯解见七月篇至喜者至田所而喜也王安石云喜其趋获事也来方禋祀报成之祭也言曾孙之为此来也非特省敛而已又举行禋祀于方之礼曰方禋祀者倒文也方者木火金水四方之神其祭之各有所为以下骍黒之牲推之则但祭南北二方而已禋説文云洁祀也周语内史过云精意以享禋也又按月令季秋之月天子乃厉饰执弓挟矢以猎命主祠祭禽于囚方此秋狝之祭未必与此同也周礼大司马职云罗币致禽以祀祊先儒破祊为方亦本于此骍南方色黒北方色孔云知方祀各以其方色牲者大宗伯云青圭礼东方赤璋礼南方白琥礼西方璜礼北方皆有牲币各放其器之色注以为礼五天帝人帝而句芒等食焉是五官之神其牲各从其方色也愚按牧人职云凡望祀各以其方之色牲毛之意亦同此所以取骍色者以螟螣蟊贼秉畀炎火故报祝融所以取黒色者以雨我公田遂及我私故报冥也祝融主火冥主水孔谓略举二方以为韵句非是据甫田方祭礼同于社则牲亦当具羊豕也与其黍稷告黍稷之成也景福解见小明篇以此享祀则鬼神将助之以昭明可见之福亦如万寿无疆是也此二句乃农人祝愿之辞】<br />
　　大田四章二章章八句二章章九句【序云刺幽王也言矜寡不能自存焉朱子谓此序専以寡妇之利一句生説其驳之是矣惟以此诗乃农夫所以答甫田则未知彼为雩祭此为报祭彼为省耘此为省敛二事判不相及何答之有子贡传申培説亦皆谓农夫报上之诗明是勦袭朱传而伪为之适足彰其无识耳】<br />
　　丰年孟冬祭八蜡也是为豳颂【周礼籥章职云国祭蜡则龡豳颂击土鼔以息老物郑云万物助天成嵗事至比为其老而劳乃祀而休息之扵是国亦养老焉月令孟冬劳农以休息之是也按孟冬者建亥之月在周为十二月礼郊特牲篇云天子大蜡八伊耆氏始为蜡蜡也者索也嵗十二月合聚万物而索飨之也蜡之祭也主先啬而祭司啬也祭百种以报啬也飨农及邮表畷禽兽仁之至义之尽也古之君子使之必报之迎猫为其食田鼠也迎虎为其食田豕也迎而祭之也祭坊与水庸事也曰土反其宅水归其壑昆虫毋作草木归其泽皮弁素服而祭素服以送终也葛带榛杖防杀也蜡之祭仁之至义之尽也陈祥道云蜡之为祭所以报本反始息老送终也其所致者川泽山林以至地示天神莫不与焉则合聚万物而飨之者非特八神也而所重者八以其尤有功于田故也八神先啬也司啬也百种也农也邮表畷也禽兽也坊也水庸也郑云先啬若神农者司啬后稷是也农田畯也邮表畷谓田畯所以督约百姓子井间之处也水庸沟也贾公彦云禽兽者即猫虎之属坊者所以蓄水亦以鄣水庸者所以受水亦以泄水祝辞言此神繇有此功故今得报非祈祷也程逈云八蜡之祭为民设教也厚矣方里而井八家共焉吾食其一仰事俯肓资焉而无憾者可不知所本乎古有始为稼穑以易佃渔俾吾卒嵗无饥不与禽兽争一旦之命者繄先啬是徳故祭先啬焉曰司啬者谓修明其政而润色之者也曰农者谓传是业以授之扵我者也曰邮表畷者畷井田间道也邮表也者谓画疆分理以是为准者也昔之人为是而劳今我蒙之而逸葢不得不报也曰猫虎者谓能除鼠豖之害吾稼者也曰坊者谓昔为隄防之人使吾御木患者也曰木庸者谓昔为畎浍沟洫使吾为防备者也吾不敢忘皆得以上配先啬司啬之享其民劝于功利推而广之等而上之视君亲如天地而不敢慢也后世农田之利夺扵兼并之蒙虽天下之用举仰于农而农不防其利大抵一嵗之入兼并袖手什取之五假之牛种则什之七又乗其乏举贷以倍称之息虽八九可也是故乐嵗先饥凶年多死者莫农人若也何以致然繇邮表畷之失职也邮表畷之失职则先啬司啬与夫农者其徳不白虽有坊庸必私其利是生民之害不在防豖螟蟘也记篇云子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也张而不弛文武弗能也弛而不张文武弗为也一张一弛文武之道也今按丰年之诗旧亦知为报赛而作然无有知其専为蜡祭者愚益即以丰年一语知之郊特牲云八蜡以记四方四方年不顺成八蜡不通以谨民财也顺成之方其蜡乃通以移民也贾疏谓蜡祭八神因以明记四方之国记其有丰稔凶荒之异四方之内年谷不得和顺成熟则当方八蜡之神不得与诸方通祭欲使不熟之方万民谨慎财物也四方之内有顺成之方其蜡之八神乃与诸方通祭所以然者以其蜡祭丰饶皆醉饱酒食使民歆羡也蜡祭惟年丰有之非若他祭不问丰凶其礼不废此诗特以年丰降福为言非报赛八蜡而何天子大蜡八诸侯之蜡未闻然礼运言仲尼与于蜡賔则可见诸侯之国有蜡矣所以知此诗为豳颂者以其事与周礼合而诗又在颂中其为豳颂明矣】<br />

                    <br>
                        　　丰年多黍多稌【麌韵】亦有高廪【丰氏本作禀】万亿及秭【纸韵亦叶荠韵奬礼翻陆徳明本作数今按依本字作纸韵则章首二句俱无韵依陆本作万亿及数则数乃麌韵与稌字叶未知是否】为酒为醴【荠韵亦叶纸韵力纸翻】烝【韩诗外传作蒸】畀祖妣【纸韵】以洽【陆本作祫】百礼【荠韵亦叶纸韵力纸翻】降福孔皆【叶纸韵举里翻左传作偕　赋也豆之满者曰丰嵗大熟则五谷多有故以丰命年郑以为大有之年是也黍解见黍离下泉诸篇稌尔雅说文皆云稻也孝经援神契云污泉宜稻罗愿云稻米粒如霜性尤宜水故五谷外别设稻人之官掌稼下地以猪畜水以防止水以沟荡水以遂均水以列舍水以浍泻水一名稌然有黏有不黏者今人以黏者为糯不黏者为秔秔或作粳然在古则通得稻稌之名若诗书之文自依所用而解之如论语食夫稻则稻是粳月令秫稻必齐则稻是糯周礼牛宐稌则稌是秔丰年多黍多稌则稌是糯也朱子云黍宜高燥而寒稌宜下湿而暑黍稌皆熟则百谷无不熟矣李氏云职方氏谓雍冀高燥其谷宜黍荆下湿其谷宜稻是黍利高燥稌利下湿也丰年之时或高或下无所不熟陆化熈云年若不丰非旱即涝旱不宜稌涝不宜黍多黍多稌可例其余所以为丰年亦有者兼举非一之辞孔颖达云既黍稌之多复有高大之廪于中盛五谷矣廪尔雅云廯也孔云对则藏米曰廪藏粟曰仓其散即通也按明堂位云米廪有虞氏之庠又注云鲁谓之米廪此则廪为米藏之称明矣周礼地官有廪人之职以下大夫掌之而仓人则廪人之属其位不过中士下士耳明米精而粟粗且粟多而米约当其为粟则先入之于仓及其为米而后实之于廪故廪人之职大于仓人也若此诗高廪即是仓之通名不必専以米言也陈际泰云西戎之俗藏粟于窖积年不贼然公刘有仓丰年有廪固已备其制矣万本虫名赵頥光云万虫类多借十千名数之终也左传云万盈数也亿本作亿通作意与意字不同说文云满也一曰十万曰□赵云因满义借训十万黄公绍云十万曰亿古数也秦时改制始以万万为亿及犹至也秭博雅云积也韩诗云陈谷曰秭又按秭之义不一郭璞谓十亿曰秭十亿者百万也风俗通则谓千生万万生亿亿生兆兆生京京生秭各以十数推之则秭者万万也定本集注又谓数亿至万曰秭是以秭为十万万毛传更谓数万至万曰亿数亿至亿曰秭则亿之为数愈多而秭之为数愈不可殚究矣説文则以五稯为秭韦昭谓一緵六百四十斛五緵则三千二百斛斛容一石一秭之数计三千二百石也繇前之説则秭可以包万亿既举秭矣似不必赘言万亿繇后之説则一秭之数固自无防若加万亿于秭之上又不应太侈是皆不足信宜从博雅为顺曰万曰亿即甫田所谓乃求万斯箱楚茨所谓我庾维亿者髙廪之中本有旧积而今以新嵗之收与之相及古者三年耕必余一年九年耕必余三年陈陈相因可谓盛矣醴解见吉日篇季本云酒酒味之厚者即周礼三酒所以待賔客也醴酒味之薄者即周礼五齐所以供祭祀也烝者火气上行之义故尔雅训进也畀説文云相付与之约在阁上也徐锴云阁所以承物也愚按此亦与奠同意严云百物皆所以为礼而行礼以酒为主祖孔云先祖也尔雅云妣之言嫓也愚按嫓匹于祖者谓之祖妣非专为毋称也周人以姜嫄为妣以后稷为祖故周礼大司乐文享先妣在享先祖之上斯干之诗亦曰似续妣祖是也蜡腊之祭据月令惟及先祖耳不及姜嫄则此妣乃祖之妣耳故系妣于祖之下左襄二年齐姜薨初穆姜使择美槚以自为榇季文子取以君子曰非礼也礼无所逆妇养姑者也亏姑以成妇逆莫大焉且姜氏君之妣也诗曰为酒为醴烝畀祖妣洽通作合百礼如祠公社门闾腊五祀养老劳农等事皆于蜡祭时合而举之也又范景文云礼之精意虽不借物以存然必民力普存备物咸有始发皇莫御盘际不穷此洽字之义亦通降説文云下也福指丰登之福言孔正义云甚也皆毛云徧也随事赖丰年之利用则随处徴神恵之普存而其降福殆甚徧矣归功于八蜡之辞】<br />
　　丰年一章七句【序以为秋冬报也但纪其报之时而不实其所报之神郑申其説云谓尝也烝也蔡邕独防亦云烝尝秋冬之所歌也孔頴达云不言祈而言报者所以追养继孝义不祈于父祖至秋冬物成以为鬼神之助故归功而称报亦孝子之情也刘安成但以为荐新于宗庙之诗此皆泥篇中有烝畀祖妣一语然烝尝荐新宗庙之礼时享月祀典有正经不必其丰年也假使当大祲之时行享祀之礼而告神登歌乃首举丰年为辞毋乃不类之甚即祖妣独无恫乎朱传初本亦以为谷始登而荐于宗庙之乐歌与濮氏説同其后改本作秋冬报赛田事之乐歌葢祀田祖先农方社之属伪申培説袭之苏辙则以为秋祭四方冬祭八蜡王安石则以为祭上帝曹氏兼取苏王之説谓秋季大祭于明堂秋祭四方冬祭八蜡天地百神无所不报而同歌是诗故序不言其所祭耳今按颂载祭祀乐歌俱未有通用者以数説考之除八蜡外固各有诗矣楚茨祭尝也信南山祭烝也大田报方也良耜报社也我将大享也是皆无借于此诗若田祖之神据毛传以为八蜡中之先啬则即先农耳他祭有诗唯蜡祭无诗此诗首以丰年发端正礼言顺成通蜡之意则其为孟冬报蜡而作无可疑者苏朱亦知牵引及之而特不敢専主大抵为序中秋冬二字所误耳若邹忠则云此诗摘载芟中四句成文而小异其首尾既有载芟此诗似可无作然而另为一篇者与报赛异用也尝观楚语观射父曰先王日祭月享时类嵗祀诸侯舍日卿大夫舍月士庶人舍时天子徧祀羣神品物诸侯祀天地三辰及其土之山川卿大夫祀其礼士庶人不过其祖日月防于龙九气含收天明昌作百嘉备舍羣神频行国于是乎烝尝家于是乎尝祀百姓夫妇择其令辰奉其牺牲敬其齍盛洁其粪除慎其采服禋其酒醴帅其子孙从其时享防其宗祀道其顺辞以昭祀其先祖肃肃济济如或临之于是乎合其州乡朋友婚姻比尔兄弟亲戚于是乎弭其百苛妎其谗慝合其嘉好结其亲昵亿其上下以申固其姓此即诗丰年注脚也丰年之歌虽或上下所通用而于士庶尤较切葢舍日者有月享舍月者有时类而舍时者嵗乃祭所谓士庶不过其祖家于是乎尝祀是也以洽百礼则弭苛妎慝合好固姓兼举之矣今按以楚语解此诗固亦近似但如所云大段为士庶发耳载之天子之颂何居】<br />
　　良耜蜡祭报社也是为豳颂【礼月令孟冬天子乃祈来年于天宗大割祠于公社及门闾郑注云此周礼所谓蜡祭也按周礼国祭蜡则龡豳颂击土鼓以息老物此固颂诗也而所言者蜡祭之事是以知其为豳颂也蜡祭在建亥之月此诗所陈报赛之事而有百室盈止妇子宁止之文孔頴达谓此乃是功毕入当十月之后则正与月令合矣是以知其为蜡祭也蜡之为言索也谓合祭万物之神而索飨之也天子大蜡八而又有天宗之祈公社门闾之祠周礼党正职亦云国索鬼神而祭祀若然则凡为神者莫不与矣而独谓是诗为报社者何也礼祭隂祀用黝牲隂祀者先儒谓祭地北郊及社稷也黝也者黒也杀时犉牡固黒唇也祭地北郊天子之礼诸侯惟祭社稷祭社必及稷也是以知其为报社也社祭一嵗凡有三月令仲春择元日命民社一也雩祭以社以方二也孟冬大割祠于公社三也与祈年天宗并举者周礼肆师之职所谓社之日涖卜来嵗之稼即此时事也若门闾之祀不知何神如以为五祀中之门则既蜡而腊复又及五祀矣似不应凟祭也且既非隂祀即不用黝牲以是知此诗之作专为报社也天子诸侯礼数虽不无差殊又三代礼文或损或益然大端要不甚相逺若八蜡之祭则已见于丰年之篇矣邓元锡云或疑思文臣工噫嘻丰年皆豳颂非也思文颂配天臣工噫嘻言王厘言成王皆王事载芟良耜言质淳于周颂殊音殆其豳乎岂亦公所陈豳诗后制乐因定以祈报与】<br />
　　畟畟良耜【纸韵】俶载南畆【叶纸韵母鄙翻】播厥百谷【屋韵】实函斯活【叶屋韵呼酷翻○赋也畟説文云治稼畟畟进也字从田从人谓治田之人也下从又説文云象人两胫有所躧也良耜郑云利善之耜也俶载三句解俱见载芟篇耜惟良故可以俶载南畆所谓欲善其事必利其器也此第一节言其既耕而播种也良耜载芟皆报赛之诗故备陈农功本末】　或来聸女【音汝语韵】载筐【丰氏本作匚】及筥【语韵】其饟伊黍【语韵　赋也瞻説文云临视也钱氏云犹省也郑云有来视女谓妇子来馌者也载犹运也筐筥解见采苹篇方曰筐圆曰筥郑云筐筥所以盛黍也愚按或载筐或载筥见耕者之多故馌者众也説文云周人谓饷曰饟邢昺云食人曰饟自家之野也郑云丰年之时虽贱者犹食黍孔云少牢特牲大夫士之祭礼食有黍明黍是贵也玉藻言子夘稷食菜羮为忌日贬而用稷是为贱也贱者当食稷耳故云丰年之时虽贱者犹食黍此第二节言饷田也】　其笠伊纠【有韵亦叶篠韵举天翻丰本作丩】其镈斯【丰本作伊】赵【篠韵周礼注集韵俱作防】以【説文作既】薅【尔雅説文俱作茠】荼【尔雅作蒤】蓼【篠韵亦叶有韵力乆翻】荼蓼朽【有韵】止黍稷茂【叶有韵莫后翻】止【赋也笠説文云簦无柄也孔云笠之为器暑雨皆得御之伊语词纠説文云绳三合也严粲云纠结其縁也季本云结于颔下使不动也镈耨也所以耘苗也解见臣工篇赵説文云趋也擕镈疾趋将往耘草如下文所云也薅説文云抜去田草也经有三荼一曰苦菜尔雅所谓荼苦菜者也一曰英荼尔雅所谓蔈荂荼者也一曰委叶尔雅所谓蒤委叶者也据尔雅注引此诗以解委叶故唐孔氏以此荼为委叶也然委叶之形状注疏无文古今莫晓但指为秽草耳愚考尔雅于苦菜蔈荂字皆作荼而所谓委叶者字乃作蒤又于别条有蒤虎杖之目则虎杖名蒤疑此即委叶也疏于本条下引陶注本草云此物田野甚多状如大马蓼茎班而叶圆因悟此诗以荼蓼并言当是其形相近而朱子亦云荼陆草蓼水草一物而有水陆之异也今南方人犹谓蓼为辣荼二者葢相脗合然则此荼之为虎杖明矣説文有荼字无蒤字或尔雅故异其字以为识别抑或本有此字而説文偶遗之皆不可知蒤既名虎杖又名委叶者葢以此物委叶田中为田之害故与皇守田并称皇亦生废田中者故别号之为守田也请与博雅君子详之又张萱云虎杖一名班杖秋有花直出作赤子与蒟蒻相似本草入木部云作木髙丈余非也衍义曰似寒菊惟花叶茎蕊差小耳当以草部为正蓼解见小毖篇生水泽中白居易诗水蓼冷花红簇簇是也王肃云荼陆秽蓼水草孔云所繇田有原有隰故并举水陆秽草也朽説文云腐也止通作只语己辞也后仿此茂丰盛也按月令季夏是月也土润溽暑大雨时行烧薙行水利以杀草如以热汤可以粪田畴可以美土疆当即于斯时也此第三节言耘苗而苗盛也】　获之挃挃【质韵】积【説文作防】之栗栗【质韵説文作秩秩】其崇如墉其比如栉【质韵】以开百室【质韵】百室盈【叶阳韵余章翻】止妇子宁【叶阳韵尼良翻】止【赋也获説文云刈谷也挃挃毛传説文尔雅注皆以为获声也又小尔雅云截颠谓之挃葢谓截禾颠之声也积之栗栗三句一连説积説文云聚也栗即实颖实栗之栗左传所谓嘉栗孔氏谓栗是禾之坚熟诗诂谓禾之孚甲缜宻如栗是其义也重言栗栗者有颗粒均匀之意崇説文云嵬髙也墉毛云城也孔云城之与墙俱得为墉但此比髙大故为城比説文云宻也栉朱子云理髪器説文云梳篦之总名也孔云所积聚者其髙大如城雉之峻壮其比迫如栉齿之相次愚按如墉分所积之一堆而言如栉合所积之众堆而言以开百室者郑云其已治之则百家开户纳之又云千耦其耘軰作尚众也一族同时纳谷亲亲也百室者出必共洫间而耕入必共族中而居又有祭酺合醵之欢孔云周礼五家为比五比为闾四闾为族是百室为一族于六乡则一族于六室则一鄼遂人职云百夫有洫故知百室共洫间而耕也族在六乡而引彼者郷之田制与遂同故得举鄼之制以言族也愚按郑孔所引皆周礼未必公刘时有此法曰千耦曰百室大扺皆约略之辞强为之説则凿矣万尚烈云方春在田邑室皆闭田事既毕则邑中之百室皆开以其所获所积者入之于室也钱天锡云计畆均分故各开其室百室盈止者孔云百室皆盈满而多谷粟也崔寔四民月令云十月农事毕五谷既登家家储蓄乃顺时令也初言获是获之于野既言积是积之于此言开言盈则入之于室矣妇子谓耕者之妻与子也宁通作寍説文云安也向者终岁田间勤动至此百室既开始得入邑中而安处也七月之诗曰嗟我妇子曰为改嵗入此室处正此诗所云寜止者彼为豳风此为豳颂又当孟冬之时其为周礼蜡祭所龡无可疑矣此第四章言收获之多而丰稔足乐也】　杀时犉【陆徳明本作□】牡有捄其角以似以续续古之人【四句俱无韵未详　赋也犉牛之黒唇者按尔雅云黒唇犉黒眦牰黒耳犚黒腹牧黒脚犈但别牛黒所在之名而不显其身之色毛传及説文则皆谓黄牛黒唇曰犉孔云牛之黄者众故知黄牛也社稷用黝牛当以黒而用黄者盖正礼用黝至于报功以社是土神故用黄色仍用黒唇也曹氏云古之人享其人必思其所自以为百室盈而妇子寜者社稷之功故于是而报焉地之色以黒为正以黄为美故隂祀用黝牲正其义也社稷用犉美其功也牡说文云畜父也愚按诸侯祭社稷用少牢少牢者羊豕也此诗为豳颂则是诸侯之祭而得用牡牛者以田功告成教民美报故隆其礼月令言大割祠于公社郑谓大割者大杀羣牲割之也天子祭社不过以太牢为常礼而此特变云大割则必有奢于太牢之外者诸侯之礼虽杀于天子改少牢而进用特牛不为泰矣捄通作觩本作斛说文云角貌朱子云角上曲貌按王制云祭天地之牛角茧栗宗庙之牛角握賔客之牛角尺无社稷之文礼纬稽命征则云社稷宗庙角握毛传则云社稷之牛角尺今以有捄其角之语推之捄觩通用据诗言兕觥其觩角弓其觩必非角握当从毛说为长毛去古未逺定有所据也以似二句祭毕而祈神之辞也以似者欲来嵗之有年亦如今嵗也续说文云连也以续者稼穑之事国家根本所在欲世世相承勿絶也毛云续往事也郑云嗣前嵗者后求有丰年也续往事者复以养人也古之人谓后稷也后稷以农事开国自今以往庶借神庥以永续其事于不替是则我君民之所深愿耳一说报赛之礼有其举之莫敢废也今日奉行故事庶几不替其先耳何足答神贶于万一乎亦通蘓辙云圣人之为诗道其畊耨播种之勤而述其终嵗仓廪丰实妇子喜乐之际以感动其意夫诗之可以兴者所以感发人之善志也先言勤劳后言逸乐使勤者可以自忘其劳而怠者亦知以自奋也】<br />

                    <br>
                        　　良耜五章二章章四句一章三句一章五句一章七句【旧作一章二十三句　序及蔡邕独断皆云秋报社稷之所歌也以为报社稷者得之独系之于秋则与百室盈妇子寜之语不合严氏乃谓此诗为报社稷必陈农功之本末故当秋时而追述春耕预言冬获唐孔氏意亦如此亦可谓强为之辞者矣朱传了无所主申培说则云载芟亦丰年之意良耜与载芟同意其不知所适从犹朱传也子贡传阙文】<br />
　　载芟孟冬腊先祖五祀以礼属民饮酒正其齿位亦豳颂也【月令孟冬之月天子乃祈来年于天宗大割祠于公社及门闾腊先祖五祀郊特牲云黄衣黄冠而祭息田夫也野夫黄冠黄冠草服也先儒谓此既蜡后腊先祖五祀之祭也对文蜡腊有别总其义俱名蜡也陈祥道云先儒以郊特牲言皮弁素服而祭又言黄衣黄冠而祭则二祭之服不同月令言祈来年亍天宗割祠于公社又言腊先祖五祀则祈腊之名不同于是谓皮弁素服而祭与祈来年于天宗蜡也黄衣黄冠而祭与腊先祖五祀腊也周蜡于十有二月秦腊于孟冬皆建亥之月也晋侯以十二月灭虢遂袭虞宫之竒曰虞不腊则腊在蜡月可知矣唐孔氏云月令腊在祈天宗之下但不知腊与蜡祭相去几日准隋礼及今礼皆蜡之后日又周礼党正职云国索鬼神而祭祀则以礼属民而饮酒于序以正齿位注谓此大蜡之时建亥之月也必正齿位者为民三时务农行阙于礼至此农隙而教之尊长养老见孝悌之道也按月令于腊先祖五祀之下文曰劳农以休息之先儒谓此即党正属民饮酒正齿位是也礼运篇载仲尼与于蜡賔事毕出游于观之上是有主賔饮酒之礼而杂记篇又载子贡观蜡曰一国之人皆若狂者以蜡礼同乡饮酒其初立宾行礼至礼终脱屦升堂而燕行无算爵然则初时正齿位至其后则若狂也郑周礼注云万物助天成嵗事至此为其老而劳乃祀而休息之于是国亦养老焉今按此诗言有实其积正孟冬谨盖蔵之时而又言烝畀祖妣以是知其为腊祭先祖也其曰胡考之宁则所谓养老而正齿位者也蜡而腊腊而养老至养老而蜡之事始毕周礼蜡必龡豳颂若此诗非豳颂则何所取之故知为公刘时腊祭之诗无疑也又按腊之义训有二徐锴云腊合也合祭诸神也应劭亦云腊者接也新故交接狎腊大祭以报功也愚谓此义得之狎腊者重接之貌西京赋披红葩之狎腊是也乃先儒相传皆谓腊者猎也谓以田猎所得禽祭也夫郊特牲篇有曰大罗氏天子之掌鸟兽者也诸侯贡属焉草笠而至尊野服也罗氏致鹿与女而诏客告也曰好田好女者亡其国是则好田之戒正申饬亍腊月来贡之时而谓其猎禽以祭乎必不然矣或又疑周礼罗氏职有蜡则作罗襦之语谓将以罗网围取禽也夫野虞敎道田猎实在仲冬此时作罗襦亦以备用也即周礼中冬狩田献禽享烝非腊月也宐乎此诗之言烝祖妣洽百礼第举酒醴而不及禽兽也愚于雅之甫田大田颂之丰年良耜载芟与风之七月皆定为豳诗虽以周礼为据而其辞之相为出入亦确有可信者七月曰同彼妇子馌彼南畆田畯至喜而甫田大田亦皆曰以其妇子馌彼南畆田畯至喜也七月曰嗟我妇子曰为改嵗入此室处而良耜亦曰以开百室百室盈止妇子宁止也甫田累言曾孙以公刘为后稷之曾孙而大田亦言曾孙也大田言以我覃耜俶载南畆而良耜亦言畟畟良耜俶载南畆载芟亦言有略其耜俶载南亩也七月言其始播百谷而良耜载芟皆言播厥百谷实函斯活也丰年言万亿及秭为酒为醴烝畀祖妣以洽百礼而载芟于此四句全文皆同也至于甫田曰自古有年良耜曰续古之人载芟曰振古如兹所谓古皆指后稷而言有惓惓率祖之思焉诗三百篇未有辞意脗合之多若是者斯亦可以见其制于一时出于一手而使朱子闻此定当涣然冰释不复曰未知是否矣】<br />
　　载芟载柞【叶陌韵侧格翻】其耕泽泽【陌韵尔雅作郝郝】千耦其耘【陆德明严粲本俱作耘】徂隰徂畛侯主侯伯【陌韵】侯亚侯旅侯彊侯以【纸韵】有嗿其馌思媚其妇有依其士【纸韵】有略【字书作防】其耜【纸韵】俶载南亩【叶纸韵母鄙翻　赋也载郑云始也当通作才芟说文云刈草也毛传云除木曰柞孔颖达云秋官柞氏掌攻艸木及林麓是除木曰柞也曹氏云除草木是初垦辟而为田者也季本云以芟柞之语观之则似公刘始荒豳地之言也泽通作释说文云解也郭璞云言土解也草木既去则其土无复胶结凝滞始解释而可以耕未谓其已耕也耦解见噫嘻篇千耦不必有所指严粲云耦以言并作千以言其多孔云为耦者千是二千人为千耦与十千维耦异也耘说文云除苗间秽也蒋悌生云去草皆可训为耘非必为去苗间草也若以为去苗间草则始耕之时未曾播种何从有苗曹氏云反土之后草木根株有芟柞所不尽者则复耘之其多至于千耦也黄佐云此耘在未种前緜緜其麃则耘在既种后盖耘有二等其辨如此徂说文云往也隰说文云阪下陉也朱子云为田之处也畛说文云井田间陌也周礼十夫有沟沟上有畛郑云軰作者千耦或往之隰或往之畛严云言遍于原野无旷土也侯发语辞如伊维之类后放此主毛云家长也孔云坊记曰家无二主主是一家之尊也伯毛云长子也班固云子最长迫近父也适长称伯庶长称孟亚尔雅云次也李氏云伯之次也愚按凡仲叔季皆是也旅说文云俱也彊说文云弓有力也人之有力似之故以为壮盛之称以说文云用也左传云能左右之曰以言一人为家之主受田以耕而其子之伯若亚皆与之俱为其伯亚之中有彊壮多力者则提挈而指麾之俾之尽力于农亩也按周礼小司徒均土地以稽人民而周知其数上地家七人中地家六人下地家五人注谓一家男女七人以上则授之上地所养者众也男女五人以下则授之下地所养者寡也是则一夫之子若伯若亚自非本身受田之后总仰给于彼父所受百畆之中其旅俱耕作有固然者嗿说文云声也毛传云众貌盖众多之声也馌说文云饷田也杜预云野馈也媚说文云悦也妇田夫之妇来馈饷也左传冀缺耨其妻馌之是也依说文云倚也亲近之意故郑云依之言爱也士者男子之称妇人亦称夫为士易老妇得其士夫是也思媚其妇与思媚周姜文法相似当主妇言言思媚悦乎田中之夫者其妇也有依其士与有嗿其馌有略其耜语皆相类当主士言言有亲近乎馈馌之妇者其士也陈际泰云农之为事苦矣先王有道焉使之而忘其劳人情莫不乐其羣主伯亚旅皆在焉均劳又聚语也人情莫不乐所昵妇女自馌气体为契又相慰藉也严云夫耕妇馌驩然相爱见治世和乐之气象焉季云一家亲爱同力一心农夫之所以有年者盖本于此有略其耜馌毕而后耕也是主伯亚之事与妇无涉略当依字书通作防说文云刀剑刃也尔雅云利也耜者耒首斵木为之解见七月篇曹氏云利则入土也深俶说文云善也载通作縡说文云事也南亩解见七月篇言有鋭利如刀剑刄之耜以善其事于南亩也】　播厥百谷【屋韵】实函斯活【曷韵亦叶屋韵呼酷翻又叶屑韵胡决翻】驿驿【尔雅作绎绎】其达【曷韵亦叶屑韵陀悦翻】有厌其杰【屑韵】厌厌其苗【萧韵】緜緜【韩诗作民民云众貌】其麃【叶萧韵蒲娇翻说文作穮】载获济济【叶荠韵子礼翻】有实其积万亿及秭【纸韵亦叶荠韵奬里翻】为酒为醴【荠韵亦叶纸韵力纸翻】烝畀祖妣【纸韵】以洽百礼【荠韵亦叶纸韵力纸翻　赋也播説文云种也百谷解见七月篇曹氏云百谷之性其寒暑湿燥高下早晚各有所宜而水旱丰凶不可预料故悉种之所以为备也实郑云种子也孔云此说初种故知实为种子函通作含孔云函者容藏之意故转为含犹人口含之也活郑云生也按活者水流声物之生意流动亦谓之活实函斯活者孔云言种子内函生气也绎说文云置骑也曰驿驿者象其出土之速孟子所谓速亍置邮也或依尔雅通作绎绎为抽丝之义言百谷次第而生连续不断也亦通达者自此而忽适彼之名故毛传以为射也郑云出地也孔云苗生达也则射而出厌通作猒说文云饱也朱子云受气足也杰说文云傲也按才过人者谓之杰故郑亦以苗先长者为杰言其异于众苗也孔云苗之杰者亦是苗也而与其苗异文杰谓其中特美者苗谓其余齐等者二者皆美茂故俱称厌但以齐等苗多重言厌厌耳黄佐云夫百谷之生始焉固有受气之足而先长者矣及其既也皆受气之足而同一茂盛矣何者而非厌厌之苗乎緜说文云聫微也孙炎云緜緜言详宻也麃通作穮说文云耕禾间也徐锴云禾已长大复鉏其间艸也万时华云苗已同时皆长故不可不耘严云芟耘麃皆除艸也芟与柞并言是新开为田先除其地上之艸木也既耕而言耘是反土之后除其土中之艸木根株也既苗而言麃是除其苗间之草也王安石云耘以緜緜为善恐伤苗也徐光啓云荘子灭裂而耘之则亦灭裂而报余详宻正与灭裂相反获说文云刈谷也济之为言齐也朱子训济济为人众貌盖谓人众而齐力也实严云谷实也按上文实函斯活虽亦谷实但彼乃种子此则种子所生而成熟者义自不同积说文云聚也据公刘篇以积与仓对言朱子以为露积是也万亿及秭解见丰年篇当始获之时但见刈谷之人济济众多所有之谷实露积甚盛其贮之于廪则数或以万计或以亿计与前嵗之陈谷因仍相及也获言在野积言在场万亿及秭言在廪自有次第为酒为醴烝畀祖妣解亦见丰年篇惟以洽百礼义与彼不同此特谓祭五祀及劳农养老等事也】　有飶【陆徳明本作苾】其香【阳韵】邦家之光【阳韵】有椒【陆云沈本作俶云作椒者误】其馨【青韵】胡考之宁【青韵】匪且有且匪今斯今振古如兹【三句无韵　赋也飶说文云食之香也香本作□说文云芳也徐云按尚书稼穑作甘黍甘为香防意曰邦家之光者以大有之年行祭祀之礼左传所云奉盛以告谓三时不害而民和年丰奉酒醴以告谓上下皆有嘉徳而无违心者其邦家之光显孰如之若凶荒杀用气象苶然何光之有椒本作茮本名解见椒聊东门之枌篇孔云椒是木名非香气也但椒木气香作者以椒言香诗诂云椒之气烈故古者谓椒酒取其香且烈也史防祖云杜牧之阿房宫赋所用事不出于秦时只烟斜雾横焚椒兰也两句尤不可及六经只以椒兰为香如有椒其馨其臭如兰兰有国香是也楚词亦只以椒兰为香如椒桨兰膏是也沉檀龙麝等字皆出于汉西京以后词人方引用至唐人诗文则盛引沉檀龙麝为香而不及椒兰矣曹氏云飶椒皆酒醴芬芳之气胡说文云生颔垂也毛云寿也解頥新语云老狼亦垂胡今老者或有此状故诗人取之又士冠礼祝云永享胡考注胡为遐盖音相近考说文云老也毛云成也孔云老而有成徳也宁通作寍说文云安也严云以养耆老则老人之安宁也愚按此即属民饮酒而正齿位之事正齿位者乡饮义谓六十者坐五十者立侍六十者三豆七十者四豆八十者五豆九十者六豆是也详见小引下匪通作非且者聊且之义今今日也匪且有且言非曰聊且为之而姑有如此聊且之事匪今斯今言非自今日偶一为之而乃谓此特今日之事也振古谓振起于古昔之人即后稷也自我后稷以农事开国而其垂敎于稼穑美报于蜡腊者已如此矣我今日者不过举行故事循而勿失云尔曰且曰今亦似初迁都时语】载芟三章二章章十二句一章七句【旧作一章三十一句　序及蔡邕独断皆以为春籍田而祈社稷之所歌也今细玩诗辞无耕籍之事亦与祈社稷无涉朱子云此诗未详所用然辞义与丰年相似其用应亦不殊申培说祖之遂云亦丰年之意彼但见万亿四语二诗相类耳而究竟其所用之地莫能明也刘公瑾疑为秋成之祭荐新于宗庙而歌此则亦依附于烝畀祖妣一语较为近之若胡一桂之论曰载芟良耜二诗诚不见其所报之意不过闵其耕种之劳序其馈饷之情论其禾黍茂盛收获之富或为酒醴以祀祖妣或杀犉牡以续古人此皆田家勤劳安逸之事而非告神之乐歌也信若尔则何以入此诗于颂乎子贡传阙文】<br />
　　行苇美公刘也公刘有仁厚之德行燕射之礼以笃同姓诗人美之【何以知其为公刘之诗也一征之呉越春秋曰公刘慈仁行不履生草运车以避葭苇再征之列女传晋弓工妻谒于平公曰君闻昔者公刘之行乎羊牛践葭苇恻然为痛之恩及草木仁着于天下三征之汉王符潜夫论特引章首四句而释之曰公刘厚徳恩及艸木牛羊六畜且犹感徳消息于心又曰仁不忍践履生草则又况于民萌而有不化者乎四征之后汉书桓荣曰昔文王塟枯骨公刘敦行苇世称其仁是何其说之凿凿也彼去古未甚远夫有所受之也故汉章帝勅侍御史司空曰方春所过无得有所杀伐车可以引避引避之騑马可辍解辍解之诗云敦彼行苇牛羊勿践履礼人君伐一草木不时谓之不孝俗知顺人莫知顺天其明称朕意亦用此事所谓公刘有仁厚之徳者也愚故以为公刘之诗焉又按公刘初迁豳而即于同姓异姓行燕饮之礼所谓食之饮之君之宗之是也此诗之作其在迁都以后乎邹忠云周礼钟师九夏有族夏杜子春谓族人侍奏族夏此傥是也耶】<br />
　　敦彼行苇牛羊勿践履【叶荠韵卢啓翻】方苞方体【荠韵】维叶泥泥【叶荠韵乃礼翻张楫作苨苨文选注作柅柅郑本以章首至此为第一章】戚戚兄弟【叶纸韵荡以翻】莫远具尔【纸韵丰氏本作迩毛本以章首至此为第一章】或肆之筵或授之几【纸韵郑本以戚戚至此为第二章今从朱传改正　兴也敦通作惇说文云厚也言族生厚盛也与豳诗有敦瓜苦义同行毛传云道也苇说文云大葭也详见蒹葭篇勿通作毋禁止辞践说文云蹋也释名云残也使残坏也履亦有践之义以愚臆之蹋之重者名践蹋之轻者名履郝敬云古路在井间旁近沟洫多生芦苇牛羊往来践踏孔颖达云苇之初生其名为葭稍大为芦长成乃名为苇八月萑苇是也此禁牛羊勿践则是春夏时事而言苇者先王爱其为人用人之所用在于成苇故名之苇季本云牛羊勿践履者喻兄弟相亲而不可为贱物所伤也方且也苞以根之丛生而盘结言体钱氏云成茎也毛云叶初生泥泥严粲云蓼萧零露泥泥为霑濡貌则此言泥泥是润泽之意盖泥泥是湿也戚本钺类当通作慽赵頥光云戚溷防慽之慽因作休慽转训亲属戚戚毛云内相亲也孔颖达云亲亲起于心内故言内相亲莫亦通作毋钱天锡云兴意重一勿字设燕重一莫字慇懃笃厚之意于此已蔼然可掬下皆本此意发出具通作俱说文云偕也尔通作迩说文云近也郑云谓进之也孔云谓揖而进之令自近也按仪礼燕礼云公降立于阼阶之东南南乡尔卿卿西面北上尔大夫大夫皆少进所谓尔卿尔大夫即此所云具尔也具尔正以行礼之初言凡同姓之亲皆揖而进之将与之饮燕以浃洽其情欲使其不疎远于我也旧说谓具尔即申上莫远之意一反言一正言耳殊无味吕祖谦云敦彼行苇方苞方体维叶泥泥其可使牛羊践履之乎戚戚兄弟其可踈远而不亲爱之乎忠厚之意蔼然盖见于言语之外矣下章之燕乐皆所以乐乎此也毛氏以戚戚为内相亲惟体之深者为能识之真徳秀云祖谦之说善矣使人主能深体此章之指则虽一草一木且不敢轻于摧折也况骨肉之戚而纵寻害乎此诗二章以下皆言燕乐兄弟之事然必有此心为之本而后燕乐不为虚文不然非所知也孔云礼有族食族燕是燕族人为常臣则有功乃燕是燕臣为非常严云此诗以行苇兴兄弟泥泥戚戚之辞体察精微恳款亲切恻然惟恐伤之千载之下犹能使人兴起也愚按时公刘迁国方新同姓微弱犹緜诗之咏瓞者故以方苞方体维叶泥泥起兴正言其当勤于保防急于培植耳肆陈也筵说文云竹席也引周礼度堂以筵筵一丈授说文云子也几说文云踞几也象形徐锴云人所凭坐也阮谌云几长五尺高广二尺又马融云几长三尺礼图云几两端赤中央黒陈祥道云席常设于宾未至之前几常授于行礼之际其将援也必拂其授之也必拜送其受也必拜答愚按或授或设俱以执事之人言卑防者为设筵而已尊长者则加之以几按仪礼防聘公食大夫皆有几冠礼醴宾乡饮乡射及燕賔皆无几此亦燕礼而有授几者疑古礼与周异也】　肆筵设席【楚辞章句作机】授几有缉御【叶祃韵五驾翻毛本以上章或肆至此为第二章】或献或酢洗爵奠斚【叶祃韵居讶翻郑氏以肆筵至此为第三章】醓醢以荐或燔或炙【叶祃韵之夜翻亦叶药韵即墨翻】嘉【董氏云旧书作加定本作嘉唐改从定本】殽【丰本作肴】脾臄【药韵陆徳明本作醵】或歌或咢【药韵说文作防毛本以或献至此为第三章郑本以醓醢至此为第四章今从朱传改正　赋也设说文云施陈也从言从殳徐云殳所以驱遣使人也席与筵虽非一物而文可通称或谓重曰筵单曰席或谓在下铺陈者曰筵加之于上为人所蹈借者曰席今按小雅言賔之初筵是举筵以该席也周礼司几筵序天子三重之席有莞席乃铺陈之在下者是即所谓筵也其加于上者有蒲席有次席则在上之重席耳莞席以小蒲为之蒲蓆以蒲蒻为之次席以桃枝竹为之礼天子诸侯席有黼黻纯故字从巾巾即纯也纯者縁也其上从庶省席以待賔客之礼賔客非一人故从庶也又曲礼席间函丈孔疏云席制三尺三寸三分寸之一远近间三席是一丈郑云缉犹续也御侍也孔云缉绩者连续之故缉犹续也凡御者皆侍其侧故御为侍也愚按肆筵授几蒙上文言所以待同姓之兄弟肆筵之外又别有设席授几之外又更有继续而趋侍者则主待异姓之賔言旧说但以设席为重席按仪礼燕礼无加席况上章但言兄弟下章忽言賔賔非兄弟也文王世子有云公与族人燕则异姓为賔膳宰为主人公与父兄齿然则此言设席缉御乃所以为后章序賔立案无可疑矣进酒于客曰献客报主人曰酢洗洒奠置也斚说文云玉爵也或说斚受六升按明堂位云爵夏后氏以琖商以斚周以爵据此则斚为商爵然周亦用之春秋传有瓘斚郊特牲云举斚角诏妥尸礼运云醆斚及尸君非礼也是谓僣君周礼鬰人职云大祭祀与量人受举斚之卒爵而饮之量人职云凡宰祭与郁人受斚歴而皆饮之此周人用斚之证也琖斚爵疑三代皆有之特所贵重异耳又灌尊夏后氏以鸡商以斚周以黄目则尊亦有名斚者然此诗所咏是爵非尊也孔云所洗所奠犹一物也而云洗爵奠斚爵酒器之大名故仪礼饮觯者亦云卒爵是爵为总称作者因洗奠之别更变其文耳愚按孔说依文作解未足深信考燕礼射礼无用斚者疑当作觚郑周礼注读斚为受福之嘏谓声之误是则斚有嘏音嘏觚声近因讹觚为斚耳考工记梓人云献以爵而酬以觚一献而三酬则一豆矣食一豆肉敛一豆酒中人之食也爵受一升觚受三升豆受四升一献三酬者言献以一升之爵酬以三升之觚也合之则为四升是谓一豆此诗言洗爵奠斚乃括乎首尾之辞洗爵防上献酢之文主人洗爵酌酒以献賔賔既受卒爵即洗主人所献之爵以酢答主人主人卒饮又献公公酢亦如之主人卒饮乃更酌觚而自饮以酬賔賔受之奠而不举以俟旅酬此所谓奠斚者也楚茨言献酬以该酢此既言献酢而兼言奠斚乃正以表酬耳醓本作胪说文云血醢也郑云肉汁也贾公彦云醓者以肉为之醓汁即是肉汁醢说文云肉酱也释名云海也防也封涂使宻防乃成也孔云用肉为醢特有多汁故以醓为名其无汁者自以所用之肉鱼雁之属为之名也郑云荐之礼韭菹则醓醢也按周礼朝事之豆其实韭菹醓醢昌本麇臡菁菹鹿臡茆菹麇臡馈食之豆其实葵菹蠃醢脾析蠯醢蜃蚔醢豚拍鱼醢加豆之实芹菹兎醢深蒲醓醢箈菹雁醢笋菹鱼醢王举则共醢六十罋以五齑七醢七菹三臡实之賔客之礼共醢五十罋郑注谓凡菹醢皆以味相成臡亦醢也有骨为臡无骨为醢作醢及臡者必先膊干其肉乃后莝之襍以梁麴及盐渍以美酒涂置瓶中百日则成矣又仪礼聘礼云堂上八豆设于户西西陈皆二以并东上韭菹其南醓醢屈西夹六豆设于西墉下北上韭菹其东醓醢屈注谓屈犹错也言交错陈之也公食大夫礼云宰夫自东房荐豆六设于酱东西上韭菹以东醓醢昌本昌本南麇臡以西菁菹鹿臡据此言诸醢者皆以醓醢为首可知此举醓醢亦以该诸醢耳定非止此一醢也有醢必有菹故郑兼言韭菹也荐音同进因训为进以音通也列子王荐而问之是也郑云燔用肉炙用肝嘉美也殽通作肴国语周定王云王公立饫则有房烝亲戚宴飨则有殽烝烝者升也切肉为殽升俎谓之殽烝即左传所谓宴有折俎也公侯来朝王为设享则有体荐荐其半体谓之房烝又乡饮酒记云賔俎脊胁肩肺脾说文云土蔵也臄本作谷说文云口上阿也按服防通俗文云口上为臄口下为阿毛传训臄为函殊混嘉殽之外有脾有臄其所用何牲未之详也以上醓醢三句即燕礼所载荐脯醢设折俎羞庶羞之事醓醢醢也燔炙脯也嘉殽折俎也脾臄庶羞也或歌或咢据旅酬之后以及乐射之时而言包下章敦弓两叚事于内见诗人错综变化处或歌者按仪礼燕礼载旅酬之后小臣纳工以瑟授工歌鹿鸣四牡皇皇者华及笙入奏南陔白华华黍乃间歌鱼丽笙由庚歌南有嘉鱼笙崇丘歌南山有台笙繇仪遂歌乡乐周南关雎葛覃卷耳召南鹊巢采蘩采苹太师告乐正曰正歌备即其事也此诗若作于公刘时则所歌必别有古诗要之周公制礼监于二代其仪节当不异耳尔雅云徒击鼓谓之咢按仪礼乡射礼第二番射释获之后司射请以乐乐賔适阶间堂下北面命曰不鼓不释于是乐正奏驺虞以射鼓与歌相和射与鼓相应以八音之中惟独奏鼓别无他音如前瑟笙之类襍之故谓之徒击鼓是则此诗所谓或咢者也章末缀此一句乃是为下章张本与献酬时无涉读者详之】　敦【丰本作雕后同】弓既坚【叶真韵古因翻】四鍭既钧【真韵神庙讳列女传引诗无此句】舍【上声】矢既均【真韵列女传作钧】序賔以贤【叶真韵下缜翻毛以敦弓至此为第四章郑以为五章】敦弓既句【叶宥韵居候翻说文作彀】既挟四鍭【叶宥韵胡茂翻】四鍭如树【遇韵亦叶麌韵上主翻】序賔以不侮【麌韵亦叶遇韵亡遇翻毛以敦弓既句至此为第五章郑以为第六章今从朱传改正　赋也按燕礼燕末若射则大射正为司射如乡射之礼此章即其事也燕射与大射不同者燕射主于饮酒故于大夫士俱旅之后行之取其足以劝酒合欢而已大射主于射故在未为大夫举旅之前行之则为将祭择士故也賔之初筵篇大射也何以知之以烝衎烈祖之语知之此诗燕射也何以知之以发首即言戚戚兄弟莫远具尔是其意专为借燕乐以笃亲故知其非大射也敦通作弴说文云画弓也毛传云天子敦弓亦作雕弓荀子云天子雕弓诸侯彤弓大夫黒弓何休公羊注亦云天子雕弓诸侯彤弓大夫婴弓士卢弓今按苟何之说虽与毛传合但雕弓乃天子所用无賔得并用之理愚意敦雕异文此敦弓当如鲁大弓公羊传以为弓绣质者是也绣质陈氏礼书谓绣其弣也考工记画缋之事五采备谓之绣弣者把中也然则天子雕弓盖竟弓体画之非天子之弓但绣画其弣而已亦谓之画弓也坚说文云刚也按考工记工人言为弓之法桥干欲孰于火而无赢桥角欲孰于火而无燂引筋欲尽而无伤其力鬻胶欲角而水火相得然则居旱亦不动居湿亦不动是所谓既坚也鍭鍭矢也尔雅云金镞翦羽谓之锥骨镞不翦羽谓之志顔师古云陶家名转者为钧盖取调均之义此既钧亦谓调均毛传训为参亭是也按考工记矢人为鍭矢参分一在前二在后注谓参订之而平者前有防重也孔云鍭者防镞之矢名轻重钧亭四矢皆然故言四鍭既钧案周礼司弓矢鍭矢杀矢用诸近射田猎恒矢痹矢用诸散射郑注散射谓礼乐之射此是礼射而用鍭矢者先王用先代法不用周礼愚按既坚既钧二语即乡射礼初纳射器之事郑云舍之言释也孔云谓既射放矢也均说文云平徧也乡射之礼初比三耦但诱射不释算至第二畨射乃比众耦于是三耦与众耦俱射始释算较胜负据下文言序賔以贤则此舍矢既均指三耦与众耦俱射而言乃第二畨事其第一畨射不言者以其事但止于诱射故略之也序通作叙说文云次第也賔兼賔与众賔而言季云同宗无相为賔客之道故为之立賔也仪礼注云贤犹胜也郑云序賔以贤谓以射中多少为次第按乡射礼释获者设中受八算射若中毎一个释一算上射于右下射于左若有余算则反委之继射释获皆如初卒射视算释获者于中西坐先数右获二算为纯一算为竒兴自前适左东面坐敛算如右获遂进取贤获告于賔若右胜则曰右贤于左若左胜则曰左贤于右以纯数告若有竒者亦曰竒若左右钩则左右皆执一算以告曰左右钧此所谓序賔以贤者也其事大约与大射礼同详见賔之初筵篇句本钩曲之义但周以句弓为弓此既句当依旧说通作彀说文云引满也此序贤饮觯之后合三耦众耦胜与不胜者皆再张弓以待第三畨复射上章或咢正在此时既者已事之辞仪礼云凡挟矢于二指之间横之郑注云方持矢曰挟严云纵而矢横为方凡挟矢于二指之间横之谓左手执弓把见矢镞于把外右手大指钩二指挟持其矢故纵而矢横与矢作十字故方也凡两物夹一物曰挟此矢在之外二指之内故曰挟郑云射礼搢三挟一今言已挟四鍭则已徧释之孔云搢也揷也射用四矢故揷三于带间挟一以扣而射也射礼毎挟一个今言挟四鍭故知已徧释之也树植也孔云四鍭皆中于质如手就树之然按大射燕射之礼司射皆命曰不贯不释此如树即所谓贯也燕射用兽侯大射用皮侯俱以布为之特有画兽栖皮之异而皆主于贯先儒误解射不主皮谓但主于中而不主于贯革此说非也乡射礼文云礼射不主皮主皮之射者胜者又射不胜者降此言礼射与主皮之射之异也大射賔射燕射乡射皆礼射也搜狩获禽天子取三十焉其余以陈于泽宫卿大夫相与张兽皮而射之其射无侯此主皮之射也礼射前后有三畨虽此畨不胜仍待后畨复升射盖以礼让相先不欲以不能愧人也主皮之射但主兽皮一时之中否苟一射不胜即不得复升射其所尚者但较胜负于力而已此其所以异也孔子曰射不主皮为力不同科古之道也言古礼有射不主皮之文者为主皮之射乃尚力与礼射尚礼其科条自不同于以见古人贵徳贱力之意也旧说皆不明附记于此侮孔云慢也愚按此第三畨之射或前已中而今复中则易侮其不中者或前不中而今获中则易侮其前中者故设丰饮觯之礼虽第二畨已有之而序賔不侮必于此言之也按乡射礼视算告算之后司射命弟子设丰胜者之弟子洗觯奠于丰上胜者执张弓不胜者执弛弓进立于射位耦揖及阶胜者先升堂少右不胜者进北面坐取丰上之觯兴少退立卒觯进坐奠于丰下兴揖不胜者先降与升饮者相左交于阶前相揖出此所谓不侮者也吕祖谦云舍矢既均泛言射者也故继之曰序賔以贤四鍭如树専言胜者也故继之曰序賔以不侮子曰君子无所争必也射乎揖让而升下而饮其争也君子】　曾孙维主【麌韵亦叶有韵当口翻】酒醴维醹【麌韵亦叶有韵奴口翻】酌以大斗【有韵亦叶麌韵肿腴翻陆本作枓石经作□】以祈黄耉【有韵亦叶麌韵读如古果五翻毛本以曾孙至此为第六章郑本作第七章】黄耉台【尔雅作鲐】背以引以翼【职韵】寿考维祺以介景福【叶职韵笔力翻毛本以黄耉至此为第七章郑本作第八章今从朱传改正　赋也按仪礼燕射毕后有賔降洗升媵觚于公之礼及行无算爵之时士执膳爵酌以进公此章所咏即其事也曾孙指公刘也按史记后稷卒子不窋立不窋卒子鞠立鞠卒子公刘立是公刘者后稷之曾孙也故豳雅若甫田大田皆称之为曾孙焉又礼凡主祭者皆得称曾孙但此诗无言祭祀之事其为以世次称公刘明矣主之言君也曾孙为一国之主故曰维主非主人之谓主人乃膳宰为之臣莫敢与君抗礼何曾孙为主之有乎酒字从水从酉酉八月也八月黍成以水酿之为酒醴甜酒也解见吉日篇醹说文云酒厚也酌说文云盛酒行觞也斗当依陆本通作枓说文云勺也徐锴云按字书枓木有柄所以斟水毛云大斗长三尺孔云长三尺谓其柄也汉礼器制度注勺五升径六寸长三尺是也此盖从大器挹之于樽用此勺耳其在樽中不当用如此之长勺也陈祥道云勺非斗也勺挹于尊彞而注诸爵瓉斗挹于大器而注诸尊彞以祈黄耉以下举酒而祝之如此祈犹祝也黄耉解见南山有台篇台通作鲐说文云海鱼名台背毛云大老也郑云大老则背有鲐文按刘熈释名云七十曰耄头髪白耄耄然也八十曰耋耋铁也皮肤变黒色如铁也九十曰鲐背今言黄者谓髪白复黄则已过于耄言耉者谓皮有班黒如冻梨色则已过于耋然不但黄耉而已又且进而至于鲐背则老之极也郑云在前曰引在旁曰翼说文云考老祺吉也介郑云助也景福谓彰明可见之福凡人老则志昬气衰往往昧于所适怠于所行故愿冥冥之中若或引之谓引其志使不昏也若或翼之谓翼其气使不衰也盖不特享永年之寿而且有惠迪之吉所谓助之以景福也公刘既能笃同姓之爱又能推之以及于异姓极其恩义于燕饮之际故一时与燕者咸相与祝愿之如此左传云雅有行苇昭忠信也其亦为上下交相爱而言与】<br />

                    <br>
                        　　行苇四章章八句【朱子云毛七章二章章六句五章章四句郑八章章四句毛首章以四句兴二句不成文理二章又不叶韵郑首章有起兴而无所兴皆误今正之如此　序云行苇忠厚也周家忠厚仁及艸木故能内睦九族外尊事黄耉养老乞言以成其福禄焉按养老乞言无射礼郑引乡射礼文告于乡先生君子者当之此乃乡射次日劳司正之礼賔不与征惟所欲故有乡先生君子与焉燕射礼同乡射特谓射礼如之非谓所行之礼皆如之也可比而一之耶朱子诋序谓随文生意无复伦理是矣然疑此诗为祭毕而燕父兄耆老之诗则又未免为末章曾孙二字所误燕毛之礼在祭毕賔兴之后如楚茨之燕不及异姓而况篇中又有舍矢序賔之事其非燕毛之礼甚明申培伪説剿袭朱传而子贡传又并以为训成王之诗亦未有以见其诚然序较近右但言周家而不斥言其世岂亦知其为周先世之诗耶】<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷一<br />
<经部,诗类,诗经世本古义><br />
　　钦定四库全书<br />
　　诗经世本古义卷二<br />
　　明　何楷　撰<br />
　　殷盘庚之世诗一篇<br />
　　长发大禘也【出序及子贡传申培説俱同】盘庚时之诗【苏辙云大禘之祭所及者逺故其诗歴言商之先后又及其卿士伊尹葢与祭于禘者也今按禘之名义有三一曰时禘祭义言春祭曰礿夏祭曰禘秋祭曰尝冬祭曰烝旧説以为此夏殷之礼也故王制曰天子犆礿祫禘祫尝祫烝诸侯礿犆禘一犆一祫尝祫烝祫其所谓禘即夏禘也及周祭改春曰祠夏曰礿惟烝尝如旧而以禘为殷祭则时禘之名至周而废一曰吉禘谓丧毕即吉而致新死者之主于太庙若竹书之吉禘于先王左襄十六年晋人言寡君之未禘祀是也一曰大禘尔雅以为大祭礼大传篇谓不王不禘王者禘其祖之所自出以其祖配之所谓祖之所自出者如商周以稷契为始祖而稷契之所自出则喾也郑康成见祭法禘文皆在郊上遂以大祭圆丘谓之禘而不知祭法所以先禘于郊者谓郊只及其始祖而禘则上及其始祖之所自出以其所祀之祖最逺故耳扵祀天无预也及其解祖之所自出则谓王者之先祖皆感太微五帝之精以生苍则威灵仰赤则赤熛怒黄则含枢纽白则白招拒黒则汁光纪皆用正嵗之正月郊祭之尧赤精舜黄禹白汤黒文王苍皆本于谶纬之説尤为支离妖妄先儒多攻之自赵伯循及杨氏伸大传之防而大禘之义始明惟汉儒皆以大禘为合祭羣庙程子胡致堂皆从其説而赵杨泥大传中以其祖配之一语谓禘祭推始祖之所自出其配之者惟始祖一人而已朱子亦以为然故疑长发之诗广及羣庙宜为祫祭之诗今即据大传本文观之其首曰礼不王不禘王者禘其祖之所自出以其祖配之而即继之曰诸侯及其太祖大夫士有大事省于其君于祫及其高祖马端临谓玩其文意亦似共只説一祭天子则谓之禘所谓不王不禘而禘则及其祖之所自出诸侯则不可以言禘而所祭止太祖大夫士又不可以言祫必有功劳见知于君许之祫则于祫可及高祖葢共是合祭祖宗而以君臣之故所及有逺近故异其名也此可谓深得书意者矣葢禘之为言谛也谛者审也所以取名为禘者一则如宋神宗谓审谛其祖之所自出自秦汉以来谱牒不明其禘礼固可废者是也一则如许慎説文谓审谛昭穆张纯谓谛諟昭穆尊卑之义是也然则夏祭之名禘者以禘乃祫禘为祫尝祫烝之始有三昭三穆在焉而吉禘之名禘者亦为新入庙之主将以其班祔二者之义皆取辨其昭穆斯则大禘之礼祭其祖之所自出扵始祖之庙而七庙之主皆在亦以明矣可无疑扵长发之为大禘矣然则大禘配食固兼及毁庙欤曰以大传文观之则不及毁庙也彼谓诸侯及其太祖大夫士于祫及其高祖则是但据见在五庙三庙而言以此例天子禘其祖之所自出亦惟以见在七庙之主配耳何得及毁庙乎若夫合毁庙未毁庙之主而皆祭于太庙则谓之大祫然大祫虽大而不及于太祖之所自出则其礼差小于大禘大禘与郊并重国语谓禘郊之事则有全烝又谓禘郊不过茧栗是也大祫虽及于毁庙之主而不过始于太祖则其所始者亦与诸侯同而已故曰禘大而祫小也祫又有小祫谓之时祫其所合祭者惟及未毁庙之主则时禘亦在其内即王制所谓祫禘祫尝祫烝是也从来诸儒论禘祫者纷纷愚推防其实不过禘二祫二而已大禘之礼重于大祫追逺祖也大祫之礼别于吉禘隆合祀也吉禘之礼广于小祫叙新主也小祫之礼异于犆礿嫌黩祭也吉禘独新主为然小祫则每嵗皆有其大禘大祫行礼之嵗数则经传无文惟春秋文二年大事于太庙公羊传曰大事者何大祫也大祫者何合祭也其合祭奈何毁庙之主陈于太祖未毁庙之主皆升合食于太祖五年而再殷祭何休张纯郑皆谓五年而再殷祭者三年而祫五年而禘也此葢本纬书之説所以取三年五年者谓三年一闰天气小备五年再闰天气大备耳而杨氏辟之以为公羊所言殷祭指大祫也五年再举谓三年一祫五年再祫也扵禘祭乎何与今据公羊本文则杨説为正然则当以何时禘也愚独有取于刘歆之説也谓礼去事有杀故春秋外传曰日祭月祀时享嵗贡终王祖祢则日祭曾高则月祀二祧则时享坛墠则嵗贡大禘则终王徳盛而防广亲亲之杀也弥逺则弥尊故禘为重矣歆所谓大禘则终王者谓毎一王终新王即位则行大禘之礼蛮夷各以其珍贡来助祭也如此则不失之忘亦不失之黩欲行大禘者惟此为允矣若大祫之月崔灵恩谓祭以秋张纯谓祭以冬愚未知孰是乃纯议大禘以夏四月阳气在上隂气在下为正尊卑之义则愚亦有取焉凡礼之行也必追其本禘夏祭也然则大禘之当用夏月亦防防无疑也葢古礼之无征乆矣虽孔子且苦文献之不足而吾乌从正之要以殷实因夏周实因殷其大致所在固有可类推而得者又按此诗末章举及阿衡正配享太庙之事则固大禘之一证也何以明之书盘庚篇告有位之辞云古我先王暨乃祖乃父胥及逸勤兹予大享于先王尔祖其从与享之孔安国谓大享者烝尝也扵礼无据周礼司尊彛职云凡四时之间祀追享朝享先儒谓禘追祭其所自岀故为追享祫羣主皆朝于太祖而合食故为朝享皆在四时之间故曰间祀此其説与盘庚之言大享者合禘祫皆以享名而禘尤大于祫故以大享名也享亦通作飨礼器言大飨其王事与乐记言大飨之防尚酒而俎腥鱼大羹不和有遗味者矣大戴礼亦云大飨尚尊俎生鱼先大羹贵饮食之本也大飨尚尊而用酒食先黍稷而饭稻粱祭哜大羹而饱乎庶羞贵本而亲用贵本之谓文亲用之谓理两者合而成文以归太一夫是谓大隆葢大禘追及逺祖有防漠之思焉故其礼意与郊同如此今盘庚言功臣配享正在大享之时则序以长发为大禘信非妄矣何休亦云禘所以异于祫者功臣皆祭也是诗也当作于盘庚之世观其以兹予大享为言则知功臣配祭其礼自盘庚始矣先是竹书载沃丁八年祠保衡如使早有配祭之礼则亦安用専祀为哉】<br />
　　濬哲【陆徳明本作悊】维商【阳韵】长发其祥【阳韵】洪【丰氏本作浲】水芒芒【阳韵丰本作汒汒】禹敷下土方【阳韵】外大国是疆【阳韵】幅陨【华氏本丰本俱作员】既长【阳韵】有娀方将【叶阳韵资良翻】帝【列女传无帝字】立子生商【见前赋也濬本深通川之义尔雅以为幽深也哲説文云知也濬哲维商賛商家能推其祖之所自出以制大禘之礼也乐记曰作者之谓圣述者之谓明孔子曰明乎郊社之礼禘尝之义治国其如示诸掌乎即此诗賛濬哲之意论语云或问禘之説子曰不知也知其説者之扵天下也其如示诸斯乎指其掌朱子云禘之意最深长如祖考与自家身未相辽絶祭祀之理亦自易理防即如郊天祀地犹有天地之显然者不敢不尽其心至祭其始祖己自大段濶逺难尽其感格之道今又推其始祖之所自出而祀之苟非察理之精微诚意之极至安能与于此哉故知此则治天下不难也愚按诸侯不得祖天子大夫不得祖诸侯分有所限也稷契皆旁支宜不得祖帝喾然其子孙既有天下而为天子矣彼为喾嫡传而主喾祀者则皆其臣也即越常格以祭之其谁曰不宜故大传曰礼不王不禘而孔子谓知禘説则明于天下皆谓惟天子始足以为此非诸侯大夫所可例也推此意也人所生有本焉有本之本焉极其本之本而不以本支之分为限则人物可以同原而至于天矣故大禘之礼与郊同意者也烝皆以全牲皆以茧栗则以所自出之帝尊而且逺故亦以天道事之也虽然周人立庙惟及姜嫄不敢及喾仅于大禘一祀之而已圣人制礼之严固如此长发其祥遡开商兴王之祥繇于帝喾也祥者吉之先见者也商家之发见其祯祥者已乆实自帝喾之世矣微帝喾则契安从生故今日扵大禘祀之也洪水孟子説文皆以为洚水也洚者水不遵道也芒通作荒説文以草淹地为荒故借为水淹地之义敷説文云布也犹分也书曰禹敷土蔡沈谓分别土地以为九州是也方四方也尚书序曰帝厘下土方楚辞天问曰禹之力献功降省下土方语法同此毛传云诸夏为外孔頴达云对京师为内也疆説文云界也当洚水淹地芒芒之时下土之方几莫得而辨禹治水之后乃始分别土地定其方域自京师之外凡可以建为大国者则从而区昼其疆界以待新封之用此大禹弼成五服至于五千之事言此所以为封契发端也今按禹贡纪锡土正在治水成功之后幅説文云布帛广也陨通作圆説文云圜全也统计舜时五服之广如布帛之幅然四面圆全而无欠缺又长逺而无涯际也有娀契母家所封国也契母为喾次妃史记言桀败于有娀之墟国名记谓其地在陕虢间葢汤先败桀师于此也将通作壮説文云大也有娀以契之故当时方且昌大其国也帝者天之主宰篇中三举帝皆指天言子谓有娀氏之女子即契母也子生二字连读不与下商字相连谓其女子之所生者正指契也金履祥云生犹甥也谓帝立有娀氏女所生者为商也史记云契长而佐禹治水有功帝舜乃命契为司徒封于商赐姓子氏愚按契之封商虽帝舜命之而皆本于天意以契能敬敷五教有可封之功故归之于帝立焉此章言商之受命基于契而契则帝喾之所生所以着禘祭之繇也】　王桓拨【曷韵亦叶屑韵笔别翻韩诗作发】受小国是达【曷韵亦叶屑韵陀悦翻】受大国是达【同上】率【汉书作帅】履【外传説苑汉书俱作礼】不越【月韵亦叶曷韵户括翻】遂视【丰本作眎】既发【月韵亦叶曷韵北末翻】相【去声】土烈烈【屑韵】海外有截【屑韵丰本此下又有一章云防勤于官水国载安有易凶顽仆牛是践帝命式甄上甲桓桓孝思孔宣注引路史谓仆牛者河伯名也葢因礼记有防勤其官国语有报上甲微之文诗不应舍此二君而不之及故依附而益之赋也王毛传云契也按者幽逺之义称契为王亦犹曾孙之下为孙盖以其为逺祖而名之或谓】<br />
　　【其生因鸟降得名而郑又谓黒帝所感生故以称皆不可信孔云国语曰王勤商十四世而兴王为契明矣又云昔我先王后稷我先王不窋韦昭谓周之禘祫文武不先不窋故通谓之王商颂亦以契为王是其为王之祖故呼王非追号为王也桓通作和郦道元读尚书桓夷底绩桓作和汉书注云陈宋之间言桓声如和今犹谓桓表为和表拨説文云治也钱天锡云当时混沌之窍未凿而颛蒙之性亦未开非拨之不可拨昏而使之明拨乱而使之治皆拨也愚按桓拨谓和以拨之即舜所云敷教在寛也孟子载放勲命契之辞曰劳之来之匡之直之辅之翼之使自得之又从而振徳之此可谓之桓拨矣受小国是达受大国是达者郑云始尧封之商为小国舜之末年乃益其土地为大国言能达其教令孔云中候握河纪説尧云封稷契臯陶赐姓号是尧封之也考河命説舜之事云褒赐羣臣赏爵有功稷契臯陶益土地是舜益地为大国也陆化熙云达即百姓亲五品逊教化无窒碍之意率通作□循也履説文云足所依也越説文云度也犹言逾也契能以身教故其国中之民皆□循契身之所践履如亲义序别信之类无逾越者视説文云瞻也发者奋起之意金履祥云遂视既发其观瞻之者皆感发也愚按此泛指天下人而言不在契本国之内者曰遂曰既皆速化之辞相土契之孙昭明之子郑谓相土承契之业入为王官之伯出长诸侯王肃谓相土在夏为司马之职掌征伐要皆以诗辞想像之殊无明据竹书载帝相十五年商侯相土作乘马遂迁于商丘与左传言陶唐氏火正阏伯居商丘相土因之者合其曰作乘马则此诗所咏也乘马即甸赋也班固汉志谓殷周以兵定天下立司马之官设六军之众因井田而制军赋四井为邑四邑为丘丘十六井也有戎马一匹牛三头四丘为甸甸六十四井也有戎马四匹兵车一乘牛十二头甲士三人卒七十二人干戈备具是为乘马之法今据竹书所载则乘马之法夏后之世相土固先为之矣烈説文云火猛也烈烈状其威也海外之与海内华夷之界也截説文云防也乘马之法行则兵威大振方行天下至于海表防有不服彼海外蛮夷之国截然守其界限毋敢窥伺内地实偪处此者故曰有截也刘敞云夷狄扵中国无事焉其扵天子世一见则诸侯虽善其交际不得而通也是以春秋亦不与其朝不与其朝者惩淫慝一内外也周公致太平越裳氏重九译而献其白雉公曰君子徳不及焉不享其贽愚按观此可以得海外有截之义契始封商至相土迁于阏伯之墟以主大火厥后汤以亳兴其地即在商丘东南是开商基者契而开兴王之基者相土故商人祀契为始祖而其次即祀相土为不迁之宗焉】　帝命不违至于汤齐【韵韩诗外传作跻】汤降不迟圣敬日跻【齐韵礼记作齐】昭假【丰本作格】迟迟【支韵】上帝是祗【支韵】帝命式于九围【叶支韵盈之翻　赋也此下四章皆述成汤之事帝命不违言契与相土能顺承天之命令不敢违背凡其兢业小心尽职于侯国者皆是也齐等也按説文训齐为禾麦吐穂上平也故有平等之义至于汤齐者言汤之不违帝命亦能与契相土等埓也韩诗外传云孔子曰先圣后圣其揆一也因引此诗又云圣人以己度人者也以心度心以情度情以类度类古今一也类不悖虽乆同理故性缘理而不迷也诗曰帝命不违至于汤齐言古今一也降説文云下也不遟毛云言疾也愚按汤降不遟即书所谓疾敬徳也此但以敬畏天命言晋语宋公孙固欲襄公礼晋公子重耳而引此诗谓汤降不遟者降有礼之谓特防章取义耳圣者造极之名辅广云圣敬云者言汤之敬乃圣人之敬也无一毫亏缺无一息间断朱子云汤工夫全在敬字上看来大段是一个修饬底人跻尔雅公羊传皆以为陞也日跻者文选注云言汤圣敬之道上闻于天也愚按跻而曰日有至诚无息之意韩诗外传云孔子曰徳行寛裕者守之以恭土地广大者守之以俭禄位尊盛者守之以卑人众兵强者守之以畏聪明睿知者守之以愚博闻强记者守之以浅夫是之谓抑而损之诗曰汤降不遟圣敬日跻又云周公曰易有一道大足以守天下中足以守其国家近足以守其身谦之谓也夫天道亏盈而益谦地道变盈而流谦鬼神害盈而福谦人道恶盈而好谦是以衣成则必缺袵宫成则必缺隅屋成则必加拙示不成者天道然也易曰谦亨君子有终吉诗曰汤降不遟圣敬日跻昭明也假通作徦至也昭假者明其敬之所至欲使天知之也遟遟不屑屑系念也祗敬式法也俱见説文九围毛云九州也孔云九分天下各为九处若规围然故谓之九围也严粲云敬为圣人之敬言至诚也日跻言至诚无息也其昭假于天遟遟甚缓言汤无心于得天付之悠悠也汤无所觊幸故惟上帝是敬其诚专一然天自命之以为法于天下也钱云式九围有表正万邦之意未便是为天子下二章正式于九围之事礼孔子闲居篇子夏曰三王之徳参扵天地敢问何如斯可谓参天地矣孔子曰奉三无私以劳天下天无私覆地无私载日月无私炤此之谓三无私其在诗曰帝命不违至于汤齐汤降不遟圣敬日齐昭假遟遟上帝是祗帝命式于九围是汤之徳也引诗之意但取成汤能敬天命葢能敬天命则自能奉三无私矣】　受小球大球【尤韵】为下国缀【齐鲁韩诗礼记注俱作畷】旒【尤韵齐鲁韩诗礼记注俱作邮】何【丰本作荷后同】天之休【尤韵】不竞不絿【尤韵】不刚不柔【尤韵】敷【左传后汉书俱作布】政优优【尤韵説文作忧忧】百禄是遒【尤韵説文作揫　赋也球孔安国云玉名禹贡雍州厥贡球琳虞书曰戞击鸣球球者玉磬之名而礼玉藻篇云笏天子以球玉则球可以为磬亦可为笏説文専以玉磬解球误矣小球大球朱子金氏皆谓小国大国所贽之玉也按聘义云天子制诸侯比年小聘三年大聘相厉以礼此天子之所以养诸侯兵不用而诸侯自为正之具也以圭璋聘重礼也已聘而还圭璋此轻财而重礼之义也周礼小行人合六币圭以马璋以皮璧以帛琮以锦琥以绣璜以黼此六物者以和诸侯之好故夏殷之世聘礼所用经无明文据此言受球则亦圭璋璧琮琥璜之类矣左传孟献子曰小国之免于大国也聘而献物扵是有庭实旅百事亦同此刘向新序载汤出田见人张网四面而祝之曰从天坠者从地出者从四方来者皆罹吾网汤曰嘻尽之矣乃解其三面止置一面改祝曰欲左者左欲右者右欲高者高欲下者下不用命者乃入吾网汉南诸侯闻之曰汤徳至矣及禽兽归之者四十余国竹书亦载夏桀二十三年释商侯履扵夏台诸侯遂賔于商此诗言受球受共大抵皆此后事也下国郑云诸侯也缀説文云合箸也郑云犹结也孔云内则言衣裳绽裂纫箴请补缀是缀为连结之义也旒毛云章也按説文无旒字本作瑬云垂玉也冕饰周礼弁师职云王冕五彩缫十有二就皆五彩玉十有二徐锴云瑬之言流也自上而下动则逶迤若流水也陈氏云或谓之繁露其势然也若旌旗之流则名为防其后字改作旒而以为冕之所垂及旌旗之饰之通称故秋官大行人及考工记説旌旗之事皆云九旒七旒尔雅説旌旗之练旒九郑笺解此诗亦以旒为旌旗之垂者也夫以旒从防则是旌旗之属固不可通扵冕饰然防下施防殆不成字故知非古文也毛传解旒为章与説文合当从之襄十六年公羊曰君若赘旒然言诸侯反系属于大夫也此言缀旒与彼意相似而词有正反之异汤为冕下国诸侯为瑬缀之取其相系属之义也又荀子云夺然后义杀然后仁上下易位然后贞功参天地泽被生民夫是之谓权险之平汤武是也传曰斩而齐枉而顺不同而一诗曰受小球大球为下国缀旒此之谓也按荀子引诗之意政从伐桀后賛之非本义也又按礼八蜡之一曰邮表畷郑注礼记引此诗作为下国畷邮以古者井畔相连处谓之畷邮若邮亭乃田畯处此以督约百姓者成汤施布仁政为下国诸侯所会集亦如畷邮然其义似有据疑古文或如此并存之何説文云儋也犹言承任也休郑云美也言承任天之嘉美于我故为众诸侯所归乡也竞説文云彊语也一曰逐也郑亦云不逐者不与人争前后也絿説文毛传皆云急也不兢不絿以交邻国言今即汤事葛一节观之以大事小是不竞也葛伯放而不祀汤使遗之牛羊又使亳众往为之耕是不絿也不刚不柔二句以布政于本国言刚则易失之猛柔则易失之纵不刚不柔寛严相济仁义不偏以此布政则可谓至和矣优通作忧按説文防忧优三字义各不同防从心从页愁也心防则形于顔面故从心又从页页者首也忧从防从攵行之和也人有防行国则可以解之故从防又从攵攵所以行也优从人定意从忧得声其义则饶裕也后人混防愁之防作忧变忧和之忧作□又通作优饶之优皆失本义又朱传解此优优如字以为寛裕之意亦通但据左传孔子引此诗有政是以和之言故宜通作忧耳百禄犹云多福迫説文云廹也言多福来廹近之如富贵逼人之意毛传训遒为聚则当通作揫其义则收束也承上文言汤所以何天之休而受小大聘问之贽者何修得此哉汤之待小大诸侯未尝竞而欲驾其上也未尝絿而急须其来也其日所布政于本国者不一于刚不一于柔迭运并行而有优优和调之美故天下诸侯闻风心服而自不能已于玉帛之将直以缀旒奉之所谓百禄是遒者此也伊尹告太甲曰先王子恵困穷民服厥命防有不悦并其有邦厥邻乃曰傒我后后来无罚当日诸侯咸賔于商其故实繇于此左成二年齐国佐对晋人曰四王之王也树徳而济同欲焉五伯之霸也勤而抚之以役王命今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉韩诗外传云王者之等赋正事田野什一关市讥而不征山林泽梁以时入而不禁相地而正壤理道而致贡万物羣来无有流滞以相通移近者不隐其能逺者不疾其劳虽幽闲僻陋之国莫不趋使而安乐之夫是之谓王者之等赋正事皆可与此诗互看又左传载仲尼曰政寛则民慢慢则紏之以猛猛则民残残则施之以寛寛以济猛猛以济寛政是以和诗曰不竞不絿不刚不柔布政优优百禄是遒和之至也韩诗外传亦云诗曰不竞不絿不刚不柔中庸和通之谓也又云言当之为贵也又云圣人养一性而御大气持一命而节滋味奄治天下不遗其小存其精神以补其中谓之志诗曰不兢不絿不刚不柔言得中也皆见兢絿刚柔二句文法相类故并引之不必与诗防合也】　受小共【丰本作贡下同】大共【叶冬韵居容翻亦叶肿韵居勇翻】为下国骏【大戴礼作恂】厖【叶董韵莫孔翻齐诗丰本俱作駹荀子大戴礼俱作蒙】何天之龙【冬韵亦叶肿韵丑勇翻大戴礼丰本俱作宠】敷【大戴礼陆徳明本俱作傅】奏其勇【肿韵】不震不动【董韵】不戁不竦【肿韵】百禄是总【董韵陆本作鬷丰本作□按此章以肿董二韵互叶葢音相近　赋也上章言诸侯通聘问此章言诸侯从征伐皆所谓帝命式于九围者也史记云汤征诸侯曰汝不能敬命予大罚殛之无有攸赦孟子云汤十一征而无敌于天下孔安国云汤为夏方伯得専征伐共通作供説文云设也谓陈设以给用也左传君谓许不供义正同此受小共大共者汤将征伐四方受小大诸侯供给如卒乘器具糗糒刍秣之类也以下文敷奏等语推之可见骏通作峻説文云高也厖説文云石大貎为下国骏厖者下国诸侯恃汤以安如倚頼于磐石然也齐诗以骏厖作骏駹谓马也然马岂所以比先祖亦不伦甚矣陶逸则云古人取喻恰当上言政事文也故以缀旒喻下言武功武也故以骏厖喻又荀子云从人之欲则势不能容物不能赡也故先王为之制礼义以分之使有贵贱之等长幼之差知贤愚能不能之分皆使人载其事而各得其宜故仁人在上则农以力尽田贾以察尽财百工以察尽器械士大夫以上至于公侯莫不以仁厚知能尽官职夫是之谓至平故或禄天下而不自以为多或监门御旅抱关击柝而不自以为寡故曰斩而齐枉而顺不同而一夫是之谓人伦诗曰受小共大共为下国骏防此之谓也引诗之意谓下之奉上名分当然扵诗指亦近但以骏厖作骏蒙则殊不可解龙通作宠説文云尊居也因以为宠异之义言承任天之宠异乎我故小大诸侯皆奔命恐后如此也郝敬云人心所属即是天休人心所奉即是天宠敷奏与敷政之敷义同奏説文云进也敷奏其勇者布散而日进其勇言其武功之广也大戴礼云孔子曰不畏彊御不侮矜寡是仲由之行也诗云受小共大共为下国恂防何天之龙傅奏其勇夫强乎武哉文不胜其质震如易震不于其躬于其邻之震动説文云作也不震不动者言师出于不得已非人心忧惧之深国势摇动之极则兵不轻动也戁竦据説文皆训敬扵义难通戁当通作赧面慙而赤也尔雅疏谓面慙曰戁是也竦当通作悚説文云惧也总説文云聚束也成汤师出有名故无愧怍亦无恐惧于是小大诸侯皆倚之以为安各出所有以供其用而为百禄之所总聚也书仲虺之诰曰初征自葛东征西夷怨南征北狄怨曰奚独后予攸徂之民室家是庆曰徯予后后来其苏汤之行师如是亦何戁惧之有百禄是遒与何天之休应百禄是总与何天之龙应天休天龙与第三章帝命应】武王载斾【叶曷韵蒲拨翻韩诗外传荀子俱作发説文作坺】有防秉钺如火<br />

                    <br>
                        　　烈烈【屑韵】则莫我敢曷【韵亦叶屑韵阿竭翻汉书丰本俱作遏】苞【汉书注作包】有三蘖【屑韵亦叶曷韵牙葛翻汉书注作枿】莫遂莫达【曷韵亦叶屑韵陀悦翻】九有九截【屑韵】韦顾【汉书作鼓】既伐【月韵亦叶屑韵读如穴胡决翻】昆吾夏桀【屑韵亦叶月韵居竭翻　赋也此章述成汤伐桀之事葢至是始为天子也武王汤也解见鸟篇斾説文云继旐之旗沛然而垂解见出车篇所谓续旐末为燕尾者也载斾者载之扵车上也礼曰徳车结旌武车绥旌绥谓垂舒之也垂旌所以为战昔晋治兵建而不斾已而斾之诸侯畏之此诗言汤之载斾尚未及战也苐载之扵车以待将战而建耳防説文云虎行貌或以为敬也徐锴云虎之行兢兢然有威故谓敬为防秉持也钺本作戉説文云大斧也周礼注云秉钺所以为将威也有防秉钺朱子云言恭行天罚也顔师古云汤虽秉钺以敬为先辅广云载斾秉钺不敢不防即所谓临事而惧也愚按此亦与第三章圣敬相应史记称夏桀为虐政淫荒而诸侯昆吾氏为乱汤乃兴师率诸侯伊尹从汤汤自把钺以伐昆吾遂伐桀然则此章言载斾秉钺専为伐昆吾夏桀纪事韦顾既伐特追数之耳上章言敷奏其勇则皆伐韦顾之类也如火烈烈者郑云兴师出伐志在诛有罪其威势如猛火之炎炽也莫之为无音之转也曷説文云何也朱子云谁何也按谁何者诘问谯诃之辞然此亦谓昆吾夏桀不敢诃成汤耳钱天锡云如火二句以戒惧为奋杨理直气壮故威灵如此一説曷通作遏説文云微止也谓缴绕使止也亦通荀子云仁人之兵聚则成卒散则成列延则若莫邪之长刃婴之者防兑则若莫邪之利锋当之者溃圜居而方正则若盘石然触之者角摧且夫暴国之君将谁与至哉彼其所与至者必其民也而其民之亲我欢若父母其好我芬若椒兰彼反顾其上则若灼鲸若仇讐人之情虽桀跖岂又肻为其所恶贼其所好者哉是犹使人之子孙自贼其父母也彼必将来告之夫又何可诈也诗曰武王载发有防秉钺如火烈烈则莫我敢遏此之谓也以草包裹物曰苞即苞苴之苞也蘖説文云伐木余也欧阳修云韦也顾也昆吾也所谓三蘖也按汤十一征其见于尚书及竹书者如葛如有雒如荆如温皆次第夷灭独韦顾昆吾三国后亡故以蘖称桀树此三国为私党如以草苞裹余蘗故曰苞有三蘗也遂即遂生复性之遂达即驿驿其达之达遂达皆从蘖字生出勾则能遂萌则能达非三蘖所可望也九有九州也解见鸟篇有截与海外有截义同九州诸侯截然判断不与三蘖相通故桀虽有意包畜之而终至扵局促莫能申遂穷窘莫能通达也刘向説苑载汤欲伐桀伊尹曰请阻之贡职以观其动桀怒起九夷之师以伐之伊尹曰未可彼尚能起九夷之师是罪在我也汤乃谢罪请服明年又不供贡职桀怒起九夷之师不起伊尹曰可矣汤乃兴师此所谓九有有截者也又书伊尹曰惟尹躬暨汤咸有一徳克享天心受天明命以有九有之师爰革夏正夫九有既联属扵汤则其判断于夏可知已既者已事之辞朱子云韦顾既伐而昆吾夏桀次之此纪当时用师之序也郑云三国党于桀恶汤先伐韦顾克之昆吾夏桀则同时诛也按竹书桀二十八年昆吾氏伐商商会诸侯于景亳遂征韦商师取韦遂征顾二十九年商师取顾三十年商师取昆吾三十一年商自陑征夏邑克昆吾大雷雨战于鸣条夏师败绩桀出奔三朡战于郕获桀于焦门放之于南巢而王应麟引郡国志云汤伐桀桀与韦顾之君拒汤于莘之墟遂战扵鸣条之野此与诗辞不合殆不足信又郑语史伯云祝融其后八姓己姓昆吾顾则夏灭之彭姓豕韦则商灭之昆吾顾既灭于夏而此有昆吾顾者葢既灭而复立之亦犹豕韦为商所灭而其后世仍为商伯古五伯数中所谓商豕韦是也一统志云直大名府滑县古豕韦氏之国顾城在山东东昌府濮州范县东南五十三里濮州古颛顼之墟曰帝丘夏为昆吾氏所居桀都安邑即今山西平阳府解州安邑县县北二十里有鸣条冈郡国志云安邑有昆吾亭汤伐桀战处寰宇记云昆吾亭盖汤伐桀之时昆吾以兵助桀同时而灭故有亭非国于此也左昭十八年二月乙卯周毛得杀毛伯过而代之苌曰毛得必亡是昆吾稔之日也孔云昆吾以乙卯日亡也桀亦以乙卯日亡故檀弓注云桀以乙卯亡未知何月也黄佐云初伐韦次伐顾庶防夏桀知所改图也及其终不悛也然后兴南巢之师以快人神之愤苟徒以为治乱者必先其党剪其枝叶而后除其本根则是后世以计取天下之为而非圣人恭行天讨之意矣陈际泰云三蘖不数葛何也葛非桀党也葛非桀党而随以兵何也肘腋之祸不先剪之而虞后顾也韦顾昆吾夏桀平叙之而不殊何也不正其为天子也不正其为天子而汤之师始不负扵天下矣自帝命不违至此皆纪汤事汤繇七十里诸侯起而为天子故叙述特详或问先君商先如防如微皆有功徳可称而诗自契外独举相土以及于汤其他皆不之及何也曰此祭法所谓二祧者也祭法云王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之无祷乃止去墠为鬼按考庙者父庙也王考庙者祖庙也皇考庙为曾祖显考庙为高祖其曰祖庙则始祖也始祖而下四亲而上扵庙当毁而择其中之有功徳者以为二祧旧説谓祧之言超也超然上去也特为有功徳而留故谓之祧也外此若高祖之父则去祧为坛高祖之祖则去坛为墠此后又有从坛迁来墠者则此前在墠者迁入石凾为鬼皆以其无功徳故也合始祖二祧与四亲共为七庙故伊尹告太甲曰七世之庙可以观徳所谓观徳则専指二祧而言也先儒皆疑此礼与王制三昭三穆并太祖庙为七之説不合今以此诗观之祭法所传不为无据大抵前代礼耳自汤而下至于盘庚凡传十八君即以父子相传为一世推之亦有十世除盘庚四亲庙外自第六世太戊而上已皆在应毁之列而汤身剏王业及上世相土肇基王迹俱无毁理故特立为二祧后世如周文武立二世室亦以其应毁故为之则犹之二祧之意但殷合二祧为七庙而周则除二世室为七庙耳若太甲为太宗太戊为中宗则其庙又在七庙之外是诗前惟颂相土后惟颂汤而已此又可证为二祧之最确者自二祧而外遡及王则以其为始祖又遡及长发其祥则以喾为始祖之所自出故愚谓大禘之礼七庙之主皆在既非广及毁庙亦非专以始祖配葢窃有窥于此也】　昔在中叶【韵丰本作枼】有震且业【叶韵】允也天子【纸韵】降于卿士【纸韵】实维阿【丰本作伊】衡【叶阳韵户郎翻】实左右商王【阳韵　赋也禘于太庙则功臣与祭与祭必非一臣而此章独言伊尹者以伊尹为开国元勲故特举之也朱子云承上文而言昔在则前乎此矣叶毛云世也按叶文从世而来故训叶为世此诗前言相土后言成汤则所谓中叶者其世数居于相土成汤之中者也震孔云惧也以国势不定言业毛云危也以人心不安言如振之为有易所杀微之恢复居殷未乆而复返商丘皆震且业象也不然何至汤而仅仅有七十里乎允信也天子指汤也允也天子讃汤有圣徳信乎其为真主也降下也卿士指伊尹也称其位曰卿称其徳曰士周官称六卿亦曰戒尔卿士降于卿士言汤屈己以下伊尹不敢自高也孟子曰故将大有为之君必有所不召之臣欲有谋焉则就之其尊徳乐道不如是不足以有为也故汤之于伊尹学焉而后臣之故不劳而王此即降于卿士之説也亦与第三章汤降不迟相应一説苏辙云信矣天之子商也防之卿士而后商室以兴亦通阿衡官名郑云阿倚也衡平也伊尹汤所依倚而取平故以为官名郝敬云如太公之号尚父也愚按此宰相之位上卿之职至太甲改官名为保衡故书君奭篇云成汤既受命时则有若伊尹格于皇天在太甲时则有若保衡以伊尹保衡止是一人故一称其名一称其官也上实维指其人下实维指其功左右者谓佐佑之以敷政奏勇伐夏救民也汤受命仍旧国号曰商王孟子云伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人汤使人以币聘之嚣嚣然曰我何以汤之聘币为哉吾岂若处畎畆之中繇是以乐尧舜之道哉汤三使往聘之既而幡然改曰与我处畎畆之中繇是以乐尧舜之道吾岂若使是君为尧舜之君哉吾岂若使是民为尧舜之民哉吾岂若于吾身亲见之哉天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也思天下之民匹夫匹妇有不与被尧舜之泽者若已推而内之沟中其自任以天下之重如此故就汤而説之以伐夏救民沈约云汤在亳能修其徳伊挚将应汤命梦乘船过日月之旁吕氏春秋云桀为无道暴戾顽贪天下颤恐而患之言者不同纷纷分分其情难得于辛任威凌轹诸侯以及兆民贤良鬰怨杀彼龙逄以服群凶众庻冺冺皆有逺志莫敢直言其生若惊大臣同患弗周而畔桀愈自贤矜过善非生道重塞国人大崩汤乃惕惧忧天下之不寜欲令伊尹往视旷夏恐其不信汤繇亲自射伊尹伊尹奔夏三年反报扵亳曰桀迷惑于末嬉好彼琬琰不恤其众众志不堪上下相疾民心积怨皆曰上天弗恤夏命其卒汤谓伊尹曰若告我旷夏尽如诗汤与伊尹盟以示必灭夏伊尹又复往视旷夏听扵末嬉末嬉言曰今昔天子梦西方有日东方有日两日相与鬭西方日胜东方日不胜伊尹以告汤商涸旱汤犹发师以信伊尹之盟故令师从东方出扵国西以进未接刃而桀走逐之至太沙身体离散为天下戮不可正谏虽后悔之将可奈何汤立为天子夏民大悦如得慈亲朝不易位农不去畴商不变肆亲郼如夏此之谓至公此之谓至安此之谓至信尽行伊尹之盟不避旱殃祖伊尹世世享商今按伊尹身为元功世享盛祭専美有商及周公时命成王记功宗以功作元祀其典实□于此】长发七章一章八句四章章七句一章九句一章六句【杨氏云诗颂长发大禘但述王以下而不及扵所自出之帝则安得谓之禘诗乎朱子亦疑大禘不及羣庙之主此宜为祫祭之篇今按篇首即以长发其祥一语开端明是指帝喾而言未尝不及扵所自出之帝也岂必举喾之名而后谓之及喾耶昔朱子疑为祫祭则天子夏秋冬三时之祭皆祫其以功臣配享惟当在祫烝耳月令十月有大饮烝之文指祫烝也周礼夏官司勲职云王功曰勲国功曰功民功曰庸事功曰劳治功曰力战功曰多凡有功者铭书于王之太常祭扵大烝司勲诏之烝冬祭也谓之大者物成众多之时具祭比三时为大也方是时百物皆报焉祭有功宜矣礼记祭统卫孔悝之鼎铭曰勤大命施于烝彛鼎亦谓配享于烝祭也此诗如以为祫烝亦无不可但彼乃周礼而殷礼别无所考愚但以盘庚大享之言与诗序大禘之説合故从之】<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷二<br />
　　钦定四库全书<br />
　　诗经世本古义卷三<br />
　　明　何楷　撰<br />
　　殷高宗之世诗三篇<br />
　　那祀成汤也【出序子贡传申培説朱传俱同　序云微子至于戴公其间礼乐废壊有正考甫者得商颂十二篇扵周太师以那为首鲁语闵马父亦云昔正考父较商名颂十二篇扵周太师以那为首按正考父孔子之先也世本云宋湣公生弗甫何弗甫何生宋父宋父生正考甫正考甫生孔父嘉为宋司马华督杀之而絶其世其子木金父降为士木金父生祁父祁父生防叔为华氏所偪奔鲁为防大夫故曰防叔防叔生伯夏伯夏生叔梁纥叔梁纥生仲尼则正考甫是孔子七世祖也自微子至戴公据宋世家凡十君七世周宣王以戴公十八年崩幽王扵戴公二十九年为犬戎所杀则戴公及正考甫皆当宣幽时也名颂韦昭以为颂之美者也序谓得之扵周太师而鲁语但谓较之扵周太师者孔頴达谓宋之礼乐虽则亡散犹有此诗之本考甫恐其舛谬故就太师较之然则较之而得其初本故亦谓之得也及孔子录诗之时又已亡其七篇惟存五篇而已其以那为首者从太师之初本商自成汤始有天下以那为祀成汤之诗故也愚所以定此诗作于高宗武丁之世者遍攷经传惟高宗武丁祭成汤见于尚书序及史记即谓祀乃常事不能徧书然观高宗免丧弗言作书诰羣臣自谓恭黙思道梦帝赉予良弼此诗及烈祖二篇皆祀成汤之诗而一则曰绥我思成一则曰赉我思成颇与思道赉予之言相合葢高宗深于思者也礼记亦云武丁者殷之贤王当此之时殷衰而复兴礼废而复起故高而宗之谓之高宗武丁勤于祭祀固亦起废中之一事又按高宗祭成汤于肜日有雊雉之异书序及史记皆言飞雉升鼎耳而雊先儒谓雉乃野鸟不应入室故为妖异然鲜有能测其事应者孔安国以雉鸣在鼎耳为耳不聪之异刘歆以为鼎三足三公象也而以耳行野鸟居鼎耳是小人将居公位败宗庙之祀也今观高宗恐徳弗类恭黙思道固非耳不聪者且其先后辅之者甘盘傅説皆贤臣也则又乌有小人居公位之事而至于将败宗庙之祀乎展转推寻始悟灾异之所自来政就此诗可见礼郊特牲篇云飨禘有乐而食尝无乐隂阳之义也凡饮养阳气也凡食养隂气也故春禘而秋尝春飨孤子秋食耆老其义一也而食尝无乐饮养阳气也故有乐食养隂气也故无声凡祭阳也祭义篇云君子合诸天道春禘秋尝霜露既降君子履之必有凄怆之心非其寒之谓也春雨露既濡君子履之必有怵惕之心如将见之乐以迎来哀以送往故禘有乐而尝无乐此诗明言顾予烝尝矣而乐音甚备此则高宗失礼之大者也言雉雊所以别于雉鸣也月令季冬雉雊説文解雊谓雄雌鸣也雷始动雉鸣而雊其颈罗愿谓雊鹆以足相勾雉以颈相勾故雊鹆从句雉雊亦从句非特鸣而已然易通卦验又云雉雊鸡乳在立春节立春者或在冬或在春总之为春之首故夏小正纪雉震呴在正月也呴雊同字戴徳解雉震呴云震也者鸣也呴也者鼓其翼也正月必雷雷不必闻惟雉为必闻之何以谓之雷则雉震呴相识以雷今高宗于秋烝冬尝之时而奏大乐此时雉未应雊雉闻乐声而以为雷鸣故雊也乐之为雷者何也易曰雷出地奋豫先王以作乐崇徳殷荐之上帝以配祖考是乐本象雷又雉闻声似雷者亦从而应齐景公作为路寝之台族铸大钟撞之庭下郊雉皆呴许氏曰大钟声似雷震雉应而呴鸣也天水冀南山有石鼓长丈三尺广厚畧等汉成帝时有声如雷闻二百四十里野鸡皆鸣葢以为雷也然则此诗政当与书高宗肜日篇合看以乐不当作而作故雉不当雊而雊耳升于鼎耳则高宗行礼之处葢直指其事以变异告也先儒不达此义而欲和合诗与礼记之説则但曰礼谓食尝无乐者恐殷礼不如是而已亦卤莽甚矣金燫作诸史会编系那及烈祖二诗于武丁之四祀愚以为可信】<br />

                    <br>
                        　　猗与【音余下同】那与置我鞉【丰氏本作鼗后同】鼓【麌韵】奏鼓简简衎我烈祖【麌韵　赋也猗之为咦与之为欤那之为傩皆音近也説文云南阳谓太呼曰咦欤安气也傩行有节也按安气者即助语之谓行有节则赞美庙中执事之人也置通作植郑云置读曰植按植本户植之名故以为树立之义鞉鼔曰植者以皆植木楹于其中故谓之植也鞉解见有瞽篇鼓楹鼔也礼明堂位篇云夏后氏足鼓殷楹鼔周县鼓足鼓者加四足楹鼔者贯之以柱县鼔则县而击之也扵八音中惟举鞉鼔者以楹鼓为殷之新制而鞉乃兆奏鼓者故首举之以该其余也奏者动作之义谓动作以出其声也简通作柬説文云分别之也荀卿谓鼓其乐之君耶学记谓鼔无当于五声五声弗得不和葢鼔于宫商角征羽之五声虽无所属然五声必得之而后和以此见奏鼔之人为最重故必先分别其能者而后使之奏也衎説文云行喜貎尔雅毛传皆以为乐也烈祖孔云正谓成汤是殷家有功烈之祖也具乐器选乐工将以乐我有功烈之祖此皆未作乐以前事至下章乃言作乐】　汤孙奏假【尔雅作嘏郑本作格】绥我思成【庚韵】鞉【説文作鼗】鼓渊渊【先韵説文丰本俱作鼘鼘】嘒嘒管声【庚韵】既和且平【庚韵亦叶先韵毗连翻】依我磬声【见上】于【音乌】赫汤孙【叶先韵荀縁翻】穆穆厥声【见上刘公瑾云连叶三声字见商人之质也愚按三声虽连用而本句上各用先韵一句间之亦似后人所谓辘轳体】庸【丰本作镛】鼓有斁【陌韵】万舞有奕【陌韵】我有嘉客【陌韵】亦不夷【尔雅注作怡】怿【陌韵陆徳明本作绎　赋也汤孙欧阳修云斥主祀之时王尔自太甲以下皆可称汤孙愚按此指高宗也奏即奏鼓之奏然此则兼诸乐器而言下文鞉鼓管磬之属是也假通作徦説文云至也谓奏乐以通之于烈祖也礼郊特牲篇云殷人尚声臭味未成涤荡其声乐三阕然后出迎牲声音之号所以诏告于天地之间陈云凡声阳也商人之祭先求诸阳而巳日三成朏月三成时嵗三成闰然则乐不三阕何以成乐哉今夫礼减而退以进为文乐盈而反以退为文涤荡其声则盈矣必继以三阕者以反为文也乐三阕则减矣然后出迎牲者以进为文也然明则有礼乐幽则有鬼神鬼者归也归之以从地神者申也申之以从天诏告鬼神于天地之间舍声音之号何以哉凡乐皆文之以五声播之以八音禽兽知声而不知音众庻知音而不知乐通声音之号而知乐者其惟鬼神之灵乎如之何不诏告以此陈澔云鬼神在天地间与隂阳合散同一理而声音之感无间显幽故殷人之祭必先作乐三终然后出而迎牲于庙门之外欲以此乐之声音号呼而诏告于两间庻防其闻之而来格来享也黄佐云商人未祭之先而作乐如周人取萧祭脂亦扵未祭之先以此求神扵阳也绥郑云安也安我心所思而成之谓神明来格也礼记云齐之日思其居处思其笑语思其志意思其所乐思其所嗜齐三日乃见其所为齐者祭之日入室僾然必有见乎其位周旋出户肃然必有闻乎其容声出户而听忾然必有闻乎其叹息之声此之谓思成苏辙云凡此皆非有也而生扵其思故谓之思成朱子云葢齐而思之祭而如有见闻则成此人矣周昌年云我所思者成而心安是以思成而绥我也徐光启云古人之祭非是具文直是祖孙一气如将见之陈际泰云商人尊鬼而尚声声召风风召气气召神然神惧其襍而集焉则有汤孙之思矣思者气之精者也鬼神非其类也不至心有精气而借声以召之神无不格格者又烈祖已焉绥我思成信哉其绥也与黄佐云观思成之説可以见祭祀之理鞉鼓以下七句皆言汤孙当日所奏者陈云鼓所以作乐者也鼗所以兆奏鼔者也言奏鼔则鼗从之矣书曰下管鼗鼓合止柷敔记曰赐诸侯乐以柷将之赐子男以鼗将之葢柷以合乐鼗则兆鼓而已故其赐所以不同也孔頴达云柷所以节一曲之始其事寛故以将诸侯之命鼗所以节一唱之终其事狭故以将伯子男之命黄佐云乐记曰圣人作为鼗鼓椌楬壎篪此六者徳音之音也然后钟磬竽瑟以和之干戚旄狄以舞之此所以祭于先王之庙也据此可证此诗首言鼗鼔之意而鞉与鼓为二物也渊通作鼘説文云鼓声也嘒説文云小声也管竹音也尔雅谓大管名簥其中名篞小者名篎郭璞谓管长尺围寸并漆之有底郑司农谓管如箎六孔其大中小之制无传郑康成谓如笛而小并两而吹之乃汉大予乐所用广雅则云管象箫长尺围寸八孔无底葢亦后世之制未必与古制合不足信也欧阳修云书曰下管鼗鼔葢自虞夏以来旧物常用者陈云郊特牲曰歌者在上匏竹在下贵人声也仲尼燕居曰升歌清庙示徳也下而管象示事也徳成而上歌以咏之于堂上事成而下管以吹之于堂下岂非以无所因者为上有所待者为下耶又云言鞉鼔继之以渊渊言管声先之以嘒嘒何也葢鞉鼔必待奏之然后闻其声管声与鞉鼔合奏闻其嘒嘒之声知为管声而已此细大不逾无相夺伦之意也疏义云鼔为众音之主管则乐之小者举此二者则余乐在其中矣既和且平兼堂上堂下八音诸器言周语单穆公云声应相保曰和细大不逾曰平依説文云倚也犹言相附也磬郑云玉磬也朱子云堂上升歌之乐非石磬也孔云知是玉磬者以钟鼔磬管同为乐器磬非乐之主而云和平来依磬声明此异于常磬非石磬也陈云春秋之时齐侯以玉磬赂晋师止兵臧文仲以玉磬如齐告籴郊特牲言诸侯宫架而击玉磬明堂位言四代乐器而拊抟玉磬玉之扵石类也玉磬则出乎其类矣书言天球在东序诗言受小球大球盖物之美者莫如玉而球又玉之美出于自然者也先王因天球以为磬以其为堂上首乐之器其声清彻有隆而无杀众声所求而依之者也商颂曰依我磬声本诸此欤又云商乐以磬为主故言依我磬声舜乐以箫为主故言箫韶九成张子厚云玉磬声之最和平者可以养心其声一定始终如一邹忠云磬声非如诸声可以人力高下故依之则为和平又韩诗外传云居处齐则色姝食饮齐则气珍言语齐则信听思齐则成志齐则盈五者齐斯神居之诗曰既和且平依我磬声按此传虽扵诗义无渉然寓意闳眇矣于叹美辞赫炽盛之意歌者賛汤孙所奏穆穆之声非賛汤孙也赫义本火赤貎五事言属火声音之盛亦如火性之上腾然故以赫象之欧阳云于赫者盛美之辞也不应自称盛美之孙以夸其先祖黄震云乐以悦神故曰于赫汤孙穆穆厥声以侈言其乐之美如饮食云苾苾芬芬以侈言其饮食之美凡以悦神非自夸也穆通作防説文云细文也声何得以细文称乐记曰声成文谓之音通志载汤命伊尹作乐曰大濩修九韶六律闻宫声使人温良而寛大闻商声使人方廉而好义闻角声使人恻隠而仁爱闻征声使人乐养而好施闻羽声使人恭谨而好礼此非穆穆而何庸通作镛陈晹云大钟谓之镛以能考大功也解见灵台篇前言鼓至此始言镛则镛之奏似在鼔之后然既言镛即继之以鼓则鼓之奏又在镛之后一篇之乐以鼔始终倘亦所谓鼔为乐之君而五声不得之则不和者欤陈晹云那祀成汤之乐堂上言依我磬声则戛击鸣球搏拊琴瑟之类举矣堂下言鞉鼔管镛则柷敔笙箫之类举矣详于乐而畧于礼者以其祖有功而乐象功故也斁説文云解也钟鼓有斁谓乐阕时也万舞名三代之舞皆名万夏小正曰丁亥万用入学商颂曰万舞有斁逸周书曰万献明明三终孔谓禹以万人以上治水汤以万人得天下何休亦谓武王以万人服天下故其乐舞皆称万也按书传及春秋传疏皆言汤因大旱祷于桑林之社而雨遂作桑林之乐名曰大濩左襄十年宋公享晋侯于楚丘请以桑林舞师题以旌夏而荘子亦言合于桑林之舞或即此万舞也奕説文云大也陈旸云美其缀兆之众大也在商为大濩在周为大武周官皆以大司乐掌之其为众大可知愚按此时乐已阕而将迎牲矣故舞者皆立其行列以待行礼而舞也嘉説文云美也郑云嘉客谓二王后及诸侯来助祭者蔡汝楠云于虞曰虞賔在位扵商曰我有嘉客扵周曰我客戾止圣人御世皆考賔国之化夷説文云平也怿説文云悦也亦不夷怿者言不敢视祭祀为平常之事徒取悦耳悦目以为娱乐而忘敬谨之意也下章言温恭有恪正与此互相发又按易有匪夷所思之文疑此不夷与彼匪夷相类谓嘉客闻乐而悦其悦至甚非比平常之悦也人悦如此神悦可知隠然含有先祖是听之意此烈祖之所以来徦而能绥我思成也是义亦通学者详之】自古在昔【陌韵亦叶药韵息约翻】先民有作【药韵】温恭朝【丰本作鼂】夕【陌韵亦叶药韵祥龠翻】执事有恪【药韵】顾予烝尝【阳韵】汤孙之将【叶阳韵资良翻赋也自从也对今皆谓古在説文存也进古言昔则昔又在古之前礼运篇孔子言后圣有作然后陈其牺】<br />
　　【牲备其鼎俎列其琴瑟管磬钟鼓修其祝嘏以降上神与其先祖然在在昔之时已是中古之世未为上古而自古之古则不过下古而已先民先軰之人谓圣人也有作陆化熙云作为祭礼也是述作之作温恭者温温其恭葢安行而有常非勉强也朝夕自朝至夕也执事执庙中之事也恪本作愙説文云敬也恭敬之至如见大賔故字于心上施客也言尊祖敬宗万世通谊从我以前之古人存留往昔先圣人所剏造祭祀之礼其于将祭之前期虑事必豫具物必备自朝至夕常存其恭但见其温温然和柔及祭而行礼则一人各执一事致其恪慎不敢懈怠忽畧凡以礼当如是今日汤孙之祭亦犹行古之道耳黄佐云商人尚声牲犹未入乐三阕然后备礼物葢时制也故此诗以乐舞悉数扵前而温恭有恪之言始见焉葢亦因其所尚而然耳是岂后于礼哉鲁语云齐闾丘来盟子服景伯戒宰人曰陷而入于恭闵马父笑景伯问之对曰笑吾子之太满也昔正考甫较商之名颂十二篇扵周大师以那为首其辑之乱曰自古在昔先民有作温恭朝夕执事有恪先圣王之传恭犹不敢専称曰自古古曰在昔昔曰先民今吾子之戒吏人曰陷而入于恭其满之甚也陷而后恭道将何为按马父之意谓以恭立教者犹将令其学古先民之恭而为之今乃以恭为陷于非道然则将以何者为得道乎顾説文云还视也季本云尝秋祭烝冬祭祭以秋冬为备故言祭者必举烝尝以见其余焉愚按曰烝尝者谓烝继尝而举知此乃冬祭也既言予又变称汤孙者意重在一孙字见一气流通不为非类之祀也将朱子云奉也苏云言汤其尚顾予烝尝哉此汤孙之所奉者庻防其顾之也钱天锡云音乐虽盛传恭虽逺先祖虽格而孝子之心犹若有不敢必者至以祖孙一体望之商人之绥我思成即此可想见】<br />
　　那三章一章四句一章十二句一章六句【旧作一章二十二句今按闵马父引自古四句为辑之乱则非止作一章明矣故正之韦昭云辑成也凡作篇章义既成撮其大要以为乱辞诗者歌也所以节舞者也曲终乃更变章乱节故谓之乱也　郑笺以汤孙为太甲孔云殷本纪汤生太丁太丁生太甲太甲成汤适长孙也孙之为言虽可以闗之后世以其追成汤当在初崩之后太甲是殷之贤主汤之亲孙故知为指太甲也那祀成汤经称汤孙则那之作当太甲时也按此义亦通并存之又韩诗序以此诗为美宋防公也其説与史记宋世家谓宋大夫正考甫作商颂以美宋襄公者合即云宋得用天子礼乐以祀成汤然我有嘉客果宋所宜有乎】<br />
　　烈祖肜祭成汤也书高宗肜日篇之所为作【朱传以为亦祀成汤之乐与子贡传申培説俱同愚所以定为肜祭者以那巳为祀成汤之诗一祭固不容有二诗耳肜者祭明日又祭之名尔雅云周曰绎商曰肜夏曰复胙孙炎谓绎者祭之明日寻绎复祭也肜者相寻不絶之意邢昺谓复胙者胙是祭日以祭之旦日复陈其祭肉以宾尸也按説文肜字从舟其义则舟行也与祭事无渉古读肜有融音故或通作融左传其乐也融融其乐也泄泄而张衡思赋则曰展泄泄以肜肜是也又马融广成颂云丰肜对蔚肜亦通作融説文训融云炊气上出也炊气上出缕缕不絶之义也但肜本音琛韵书收入侵韵不知何因改读曰融殊不可晓知此诗为高宗诗者以那诗例之其称烈祖同其末章言顾予烝尝汤孙之将同则其为一时之作明矣又知为肜祭事者以申锡无疆一语知之篇中娓娓但以降福为言则高宗勤祀之本意殆可想见当其亮隂三年之后虽既免丧而犹恐徳不类不敢发言诚未知致治之方将安所出因而致孝于鬼神以祈福耳此亦商人尚鬼之习则然故于肜祭之日而有雉雊之异其臣祖己曰惟先格王正厥事乃训于王曰惟天监下民典厥义降年有永有不永非天夭民民中絶命民有不若徳不听罪天既孚命正厥徳乃曰其如台呜呼王司敬民防非天典祀无丰于昵大意谓民受生于天乃天之嗣王之所司者在于敬民而己所谓敬民者惟在务民之义而已此享年有永之道母徒丰于祭祀而欲邀福于昵近之祖宗为也他日傅説之进王也亦曰黩于祭祀时谓弗钦礼烦则乱事神则难合此二书及那烈祖二诗以观则高宗早年之失端有在矣竹书载武丁二十九年肜祭太庙有雉来皇王大纪载高宗祭于成汤有飞雉之异王使以雉为扇曰以彰吾过而通志称祖已训王后武丁又责躬思道三年编髪重译来朝者六国孔子曰吾扵高宗肜日见修徳而报之疾也苟繇其道致其仁则逺方归徳焉史记亦载武丁修政行徳天下咸驩殷道复兴帝武丁崩子帝祖庚立祖已嘉武丁之以祥雉为徳立其庙为高宗】<br />
　　嗟嗟烈祖【麌韵】有秩斯祜【麌韵】申锡无疆及尔斯所【叶麌韵读如数爽主翻　赋也嗟叹声郑云重言嗟嗟美叹之深补传云言烈祖而云嗟嗟以简朴故也若周颂则言于穆于皇乃近于文矣烈祖汤也义见那篇秩积祜福也俱见説文有积斯福即下文言申锡无疆是也惟有无疆之申锡则福斯积矣冀望之辞也申者申束之意故毛传以为重也锡通作赐説文云予也无疆郑云无竟界之期也尔指烈祖也蒋悌生云尔汝其辞如事生觌省相语此质实之至也斯之为此所之为处皆音近也斯所谓烈祖神之所在当指祊而言説文谓门内祭先祖所以彷徨是也葢正祭事毕则神可以归矣孝孙孝子犹未忍其遽归也故扵明日又设祭然不知神之所在扵彼乎扵此乎则扵门内以求之亦意神之尚依依扵门内而未遽去也孔子谓周礼绎祭于祊祊在庙门之西其商肜所在虽无明文但以説文字义求之则门内之祭自古同之也申锡二句是倒文法曰庻其及尔神之尚在此处而重赐我汤孙以无界限之福乎向日正祭固已受厘矣今日又祭则神又当重降之福是所谓申锡也此章葢初求神于祊之辞也】　既载清酤赉我思成【庚韵亦叶阳韵辰羊翻】亦有和【説文通释作盉】羮【庚韵亦叶阳韵卢当翻説文丰氏本俱作鬻】既戒既【申鉴作且】平【庚韵亦叶阳韵皮阳翻】鬷【中庸申鉴丰本俱作奏】假【左传作嘏】无言时靡有争【庚韵亦叶阳韵诸良翻】绥我眉夀黄耉无疆【阳韵　赋也此章言肜祭行礼之事既者已事之辞载谓载之于尊清者清洁之义酟説文云一宿酒也徐錉云谓造之一夜而熟若今鸡鸣酒也愚按酒只用一宿而成者亦见商人尚质处仪礼有司彻篇是周大夫又祭之礼首言司宫摄酒注谓摄酒者挠益整顿之与此首言载清酟同也赉説文云赐也思成义与那篇同祭义云祭之明日明发不寐飨而致之又从而思之是也赉我思成者王肃云先祖赐我思之所欲成也孔頴达云神灵来至我孝子所思得成也蔡汝楠云赉我思成所谓有其诚则有其神谢显道云祖考之精神只聚扵己之精神朱善云酒之清者方载而在樽则未献之时也而烈祖之神已与我以所思而成之人言应之疾也和羮者郑云五味调腥熟得节食之于人性安和荀悦云酸咸甘苦不同嘉味以济谓之和羮曹氏云铏羮也按铏羮肉味之有菜和者以其盛之铏器谓之铏羮有司彻篇所云羊铏豕铏即所以盛羊豕肉之羮者也朱子云仪礼扵祭祀燕享之始每言羮定葢以羮熟为节然后行礼辅广云先酒而后羮亦其序也既戒既平者严粲云其事既戒谨而不苟其味既和平而适宜説文云釜属假通作徦説文云至也愚按此即雍人陈鼎之事也中庸误引作奏与汤孙奏假同文朱子遂谓古声奏族相近族声转平而为鬷此恐不然二诗皆同时作也彼言奏假此言鬷假明是异字何得混鬷为奏乎凡祭则雍人必先陈鼎所以为烹牲体之用也今自鼎初至之时而即皆能秉其肃敬靡有諠哗又各执其事不相夺伦絶无彼此交侵职位以有纷争者此非主祭者之精専于假庙何能使助祭者人人顾化若此故中庸引此诗而申之曰君子不赏而民劝不怒而民威于鈇钺也又左昭二十年齐侯至自田晏子侍于遄台子犹驰而造焉公曰惟据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心此借辞立义全非诗防而郑笺泥此亦以和羮为喻助祭诸侯有和顺之徳误矣眉夀以眉言黄以发言耉以面言是三者皆夀征也解俱见南山有台篇言庙中之人既皆能致其诚敬举动得礼如此庶乎烈祖绥我汤孙以眉夀黄耉之福至于无有疆竟也】约軧错衡【叶阳韵户郎翻】八鸾鸧鸧【阳韵陆徳明本作锵】以假以享【叶阳韵虗良翻】我受命将【叶阳韵资良翻】自天降康【阳韵】丰年穰穰【阳韵】来假来飨【叶阳韵虗良翻】降福无疆【阳韵　赋也此章言今者之祭非偶然也实繇得人得天故使汤孙得尽其孝耳约軧二句解见采芑篇但鸧鸧彼作玱玱当从之軧衡以诸侯所乘之车言八鸾以诸侯所驾之马言假通作徦至也享献也欧阳修云以假以享者诸侯既至而助享也我指汤孙也刘公瑾云歌工导达主祭者之意自先祖之身而指主祭者则曰汤孙自主祭者之身而言则曰我曰予立言虽殊所指之人则一漙説文云大也将奉也繇我汤孙受天春命故天下之诸侯皆乘其车马以来奉祭事也郑云祭祀助我言得万国之欢心也自从降下康安也嵗大熟而五糓多有曰丰年穰穰糓茂盛之貌解见执竞篇孔云从天下平安之福故获得丰年穰穰吕祖谦云言时和嵗丰祭礼得成所谓可以备物者也曹氏云得万国之欢心以事其先王所谓得人也降康丰年所谓得天也来假来飨指烈祖言飨之为言向也欧阳修云上言以享者谓诸侯来助祭致享于神也下云来飨者谓神来至而歆飨也承上言汤孙之得人得天如此庻乎烈祖之来至其坐来享其祭而下之以无界限之福也邹忠云那以管声磬声厥声相叶烈祖以申锡无疆黄耉无疆降福无疆为节何商文之简质乃尔】　顾予烝尝【阳韵】汤孙之将【叶阳韵资良翻赋也黄佐云上既曰赉我思成矣曰绥我眉夀黄耉无疆矣曰降福无疆矣此又曰顾我烝尝何也葢祖考】<br />

                    <br>
                        　　【虽享而孝孙之心未敢必其享也故又致其丁宁之意如此苏辙云言其尚顾予烝尝哉此汤孙之所奉也愚按此二语虽与那篇结语相同而意微有别彼重在孙之一字谓以一气感通也此重在烝尝二字谓我扵烝尝之礼相继举行其时时勤于祭祀如此当为烈祖之所鉴念也】<br />
　　烈祖四章一章四句二章章八句一章二句【旧作一章二十二句今按朱子分为四节扵语意血脉甚明故即依之以定章数　辅广云那与烈祖皆祀成汤之乐然那诗则専言乐声至烈祖则及夫酒馔焉商人尚声岂始作乐之时则歌那既祭而后歌烈祖欤季本以为此必祭成汤而受厘降福之诗按此二説亦皆可通然果祭日所歌似不应有申锡之语序则云祀中宗也朱子谓此诗未见其为祀中宗序但不欲连篇重出又以中宗商之贤君不欲遗之耳邹亦云那烈祖两篇结语皆曰汤孙之将其均为祀成汤明甚商家贤圣代作不止中宗安知不皆有颂但正考父所得仅仅十二篇况至孔子删诗日乎】<br />
　　鸟高宗报上甲微也【孔丛子论书篇云书曰维高宗报上甲微定公问曰此何谓也孔子对曰此谓亲尽庙毁有功而不及祖有徳而不及宗故于每嵗之大尝而报祭焉所以昭其功徳也公曰先君僖公功徳前行可以与于报乎孔子曰丘闻昔虞夏商周以帝王行此礼者则有矣自此以下未之知也鲁语展禽云有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘舜而祖契郊防而宗汤周人禘喾而郊稷祖文王而宗武王幕能帅颛顼者也有虞氏报焉杼能帅禹者也夏后氏报焉上甲微乃帅契者也商人报焉高圉大王能帅稷者也周人报焉几郊禘宗祖报此五者国之典祀也按竹书夏帝茫三十三年商侯迁于殷帝泄十二年殷侯子亥宾于有易有易杀而放之十六年殷侯微以河伯之师伐有易杀其君绵臣至殷武丁十二年报祀上甲防沈约注云殷侯子亥宾于有易而淫焉有易之君绵臣杀而放之故殷上甲微假师于河伯以伐有易灭之遂杀其君绵臣中叶衰而上甲微复兴故殷人报焉所以知此诗为报上甲微之乐歌者以宅殷土芒芒殷受命咸宜二语知之自契初封商鲁连子云在大华之阳皇甫谧云今上雒商是也即今陕西西安府之商州以地有商山故得商名契生昭明迁砥石事见世本其地不知所在昭明生相土迁商丘竹书载夏帝相十五年商侯相土作乘马遂迁扵商丘左传所云陶唐氏之火正阏伯居商丘相土因之是也唐为宋州宋为睢阳郡在今为河南归徳府商丘县季本云地称商丘者其亦因契本封而以名丘欤相土生昌若昌若生曹圉曹圉生防竹书载夏少康十一年使商侯冥治河至帝杼十三年商侯防死于河中间计三十四年鲁语及祭法所谓防勤其官而水死者防生振竹书以为殷侯子亥葢振名而子亥其字也实始迁殷计三十七年而为有易之君绵臣所杀国统防絶振生微字上甲乃杀绵臣而以殷兴仍居殷地是则殷之迁虽在子亥而昌殷绪以基王业者乃在上甲故殷人报之也皇甫谧谓微字上甲其母以甲日生故也商家生子以日为名葢自微始白虎通亦云殷道尚质故直以生日名子而谯周则谓死称庙主曰甲葢谓生称其名死则以其生之名为庙主也于理或然微生报丁报丁生报乙报乙生报丙报丙生主壬主壬生主癸主癸生天乙是为成汤竹书载帝孔甲九年殷侯复归于商丘上距微杀绵臣之嵗凡一百单三年不知所谓殷侯者何名也自归商丘之后又二十五年则为桀在位之十五年实成汤为商侯之元年扵是复自商丘迁于亳书序谓自契至于成汤八迁汤始居亳从先王居作帝告厘沃今按所谓八迁者契始居商一也昭明居砥石二也相土居商丘三也防离商丘徃河治水四也子亥迁殷五也孔甲之时复归商丘六也及汤自商丘迁亳不过七迁耳然古今相传皆谓偃师谷熟皆汤所都而景亳则汤会诸侯之处是谓三亳皇甫谧云蒙北亳也谷熟南亳也偃师西亳也蒙即景亳与谷熟相近果汤曾都二亳则信有八迁矣然二亳迁居之先后则经传无文严粲谓汤自南亳迁西亳似为可信葢三亳中南亳北亳相去甚近北亳在今商丘北五十里地有景山故谓之景亳南亳在今商丘东南四十五里竹书载汤于桀十五年迁亳又书二十八年昆吾氏伐商商会诸侯于景亳则知景亳实在商封内不然国既被伐何得越境以会诸侯乎水经注云阚骃曰汤都偃师皇甫谧以为考之事实学者失之如孟子之言汤居亳与葛为邻是即亳与葛比也汤地七十里葛又伯耳封域有限而宁陵去偃师八百里不得童子馈饷而为之耕今梁国自有二亳南亳在谷熟北亳在蒙非偃师也愚谓寜陵与商丘接壌皇甫解汤居亳之义是矣若谓汤未尝都偃师则又不然以书序从先王居之文观之先王孔安国以为指帝喾也今按其书篇名曰帝告厘沃告当是通作喾厘之言来葢谓从帝喾而来居于沃土云耳孔説非谬而水经注言帝喾之墟在禹贡豫州河雒之间今河南偃师城西二十里尸乡亭是也使汤不都偃师何得云从先王居又孔頴达引中候格予命云天乙在亳东观在雒郑亦云今河南偃师县有汤亭地理志又谓尸乡殷汤所都然则汤之居偃师明矣偃师乃周名以周武王克商偃息师徒于此其初名为西亳当是成汤命之汤之创业实始于亳故曰朕哉自亳后虽迁居喾墟而不忘其所自始故亦呼之为亳耳三亳惟亳为本名地在商丘故汤有天下尚仍商旧号若景亳则本名殷地在北蒙特以其近亳故曰景亳又曰北亳当上甲父子之世所谓迁于殷者即景亳也以竹书证之自成汤居亳之后歴外丙仲壬太甲沃丁小庚小甲雍己大戊八君皆仍居亳至仲丁始迁于嚣歴外壬而河亶甲自嚣迁于相继之祖乙元年自相迁于耿二年圮于耿自耿迁于庇歴祖辛开甲祖丁皆居庇及南庚二年迁于奄歴阳甲而盘庚至十四年自奄迁于北蒙曰殷书盘庚篇所谓先王恪谨天命不常厥邑于今五邦者合嚣相耿庇奄而言也自相以下疑皆在河北至盘庚始迁河南书所谓惟渉河以民迁者史记惟言仲丁迁隞河亶甲居相祖乙迁邢与竹书小异然要之竹书为覈矣竹书称北蒙曰殷于此始知殷之所在殷又名北亳故书序言盘庚五迁将治亳殷孔安国谓殷者亳之别名是也而后人皆言盘庚所迁在河南偃师误矣汤在殷以会诸侯而不都殷故不更国号盘庚迁都殷实上甲微旧迹因而更号曰殷其后歴小辛小乙以及武丁又传四世至庚丁皆居殷及庚丁之子武乙始去殷迁河北也武丁修政行徳天下咸驩殷道复兴故于斯时追上甲絶而复续之功而行报祭之礼斯则鸟之诗之所为作故晰乎商殷变更之故则经传史书若合符节古人重稽古之力矢岂诬乎又补传谓殷之得名以溵水按説文无溵字乃濦水耳濦水今在河南开封府郾城县与殷无渉此不可信】<br />
　　天命鸟降而生商【阳韵】宅殷土芒芒【阳韵三代世表作殷社芒芒】古帝命武汤【阳韵】正域彼四方【阳韵】方命厥后【有韵】奄有九有【韵文选注作域　赋也鸟毛传云鳦也春分鸟降汤之先祖有娀氏女简狄配高辛氏帝帝率与之祈于郊禖而生契故本其为天所命以鸟至而生焉孔頴达云毛氏不信防纬以天无命鸟生人之理而月令仲春云是月也鸟至之日以太牢祀于高禖天子亲往则是以鸟至日祈而得之也鸟以春分而至气候之常非天命之使生契但天之生契将令王有天下故本其欲为天所命以鸟至而生焉记其祈福之时美其得天之命故鸟之来非从天至而谓之降者重之若自天来然月令季春戴胜降于桑注谓言降者若始自天来重之故称降也按鸟生商其语近竒而事甚无怪毛孔之説正矣乃诗纬含神雾则云契母有娀浴于丘之水睇鸟衔卵过而坠之契母得而吞之遂生契中候契握则云鸟翔水遗卵流娀简吞之生契封礼纬则云契姓子氏以其母吞鳦子而生纷纷语怪逓相祖述总不外吞卵一説而甚且以契为无父娀非喾妃如刘向列女传曰契母简狄者有娀氏之长女也当尧之时与其妹姊浴于丘之水有鸟衔卵过而坠之五色甚好简狄与其妹姊竞往取之简狄得而含之误而吞之遂生契焉王嘉拾遗记曰商之始也有神女简狄游于桑野见黒鸟遗卵于地有五色文作八百字简狄拾之贮以玉筐覆以朱绂夜梦神母谓之曰尔懐此卵即生圣子以继金徳狄乃懐卵一年而有娠经十四月而生契祚以八百叶卵之文也虽遭旱厄后嗣兴焉谯周则谓契生尧代舜始举之必非喾子以其父微故不著名罗泌辟之云世本大戴之书言昔帝喾卜四妃之子皆有天下而稷之后为周周人既上推后稷为喾子矣何所疑耶昔有娀氏有二女长曰柬逖次曰建庇柬逖为喾次妃是为简翟故屈原云简翟在台喾何宜乙鸟致贻女何喜又云高辛之灵盛兮遭乙鸟而致贻夫古书之存者其言简翟未尝不及扵喾也若司马迁王逸亦既以简翟为喾妃矣而一则曰三人行浴因吞坠卵一则曰侍帝喾台上嘉坠卵而吞之总无以异于防纬之説乃吕氏春秋更有异焉谓有娀氏有二佚女为之九成之台饮食必以鼓帝令燕往视之鸣若谥隘二女爱而争持之覆以玉筐少选发而视之燕遗二卵北飞遂不反善乎苏洵之言曰史载简狄吞卵生契为商始祖神竒妖滥不亦甚乎使圣人而有异扵众庻也天地必将储隂阳之和积元气之英以生又安用此微禽之卵哉燕坠卵于前取而吞之简狄其丧心乎欧阳修亦云秦汉之间学者喜为异説谓高辛氏之妃陈锋氏女感赤龙精而生尧简狄吞鳦卵而生契姜嫄履大人迹而生后稷高辛四妃其三皆以神异而生子葢尧有盛徳稷契后世皆王天下数百年学者喜为之称述欲神其事故务为竒説也至帝摰无所称故独无説又蔡邕月令章句曰鸟感阳而至其来主为孚乳蕃滋故重其至日因以用事契母简狄葢以鸟至日有事高禖而生契焉故诗曰天命鸟降而生商其説独与毛传合当汉之世而有能持正论如两人者正不多得若禇先生谓诗言契生于卵后稷人迹者欲见其有天命精诚之意耳鬼神不能自成湏人而生奈何无父而生乎禇虽疑无父之説之非而未免惑于神怪感通之事未足称达识也虽然以朱子之素持正论而犹以吞卵为可信况其他哉契为商开基之祖故谓生契为生商宅尔雅云居也商殷解俱见本篇小引下宅殷指上甲微也自微时已改称殷侯其后世反于商丘乃复称商侯耳土土地也芒通作荒尔雅云奄也毛以芒芒为大貌孔云左传称芒芒禹迹画为九州是芒芒为大貌也微既灭有易至帝不防三十五年复灭皮氏事见竹书则殷土地之大可知古朱子云犹昔也程子云天以形体言帝以主宰言武汤朱子云以其有武徳号之也曹氏云书曰惟我商王布昭圣武长发曰武王载斾有防秉钺故此称为武汤也正犹定也域説文云邦也陆燧云正域言四方之封域自我正之使人不得割据而纷扰也黄光升云维时夏桀昏虐诸侯不服相为侵乱汤始正之此商之王业所繇始也方即东西南北之四方厥后谓其方之诸侯也与书舜典篇班瑞于羣后大禹谟篇禹乃会羣后武成篇王若曰羣后义同严粲云汤承帝之命乃随其方以施命令于诸侯朱子云四方诸侯无不受命也愚按此以景亳之命言景亳即殷地自上甲微居殷而国始大其后汤复即其地以命诸侯而王业肇基扵此故诗人详述之非徒阐祖功亦以讃美今日都殷之得地耳竹书载桀二十八年商会诸侯于景亳遂征韦取韦征顾取顾左昭四年楚子合诸侯于申椒举言扵楚子曰臣闻诸侯无归礼以为归今君始得诸侯其慎礼矣霸之济否在此会也夏启有钓台之享商汤有景亳之命谓此命也奄説文云覆也大有余也九有毛云九州也郑云覆有九州为之主也孔云九有是同有天下之辞言分天下以为九分皆为己有也又杨慎云春秋命厯叙人皇氏依山川土地之势度为九州谓之九囿囿古文省作有易氏云殷人九州之制不见于经传是以后世莫详焉尔雅曰两河间曰冀州河南曰豫州河西曰雝州汉南曰荆州江南曰州济河间曰兖州济东曰徐州燕曰幽州齐曰营州其九州之名与夫疆域所至与舜典异又与禹贡异后世皆莫得其説先儒以为殷制其説诚然繇今考之有舜之幽营徐而无舜之青梁并是青入于徐梁入于雍并入于冀也既分禹贡冀州之境而复舜之幽州又并青于徐而复舜之营州殷之九州灿然可考而其山川道里亦以类举至周人则又分冀为并而并营于幽复禹之青州而省徐以入于青王制注云殷汤更制中国方三千里之界分为九州而建千七百七十三国】商之先后受命不殆【叶纸韵养里翻】在武丁孙子【纸韵】武丁孙子武王靡不胜【叶蒸韵书蒸翻】龙旂十乘【蒸韵】大糦是承【蒸韵　赋也商之先后指上甲微也微为诸侯故但称先后不称先王以方命厥后例之可见殆説文云危也微父振为有易氏所杀国已危矣微能受天眷命以复旧物不至危殆故使汤得有所承借以成一统之业至于今传在武丁方且延及子后之孙孙后之子世数莫可限量皆先后微所贻也使尔时中絶而不复续即汤且无繇以兴而又何余庥及于后人之有武丁名昭武丁其字也歌工于祖考之前直呼其字盖古人之尚质如此武王谓汤也史记云汤曰吾甚武号曰武王胜説文云任也此又归美于成汤之辞也凡徳厚者流光徳薄者流卑故曰君子之泽五世而斩夫泽斩而子孙不蒙其庥者则其精神力量至此而尽也商家之命延至武丁孙子未有穷期虽曰先后之垂裕亦繇成汤之丰功厚徳足以堪之故曰武王靡不胜云靡不者对孙子而言龙旂二句指诸侯来助祭也周觐礼侯载龙旂交龙为旂一升一降升象其升朝防象其下复乃建之车上者今按此诗则商礼亦不异耳十乘者郑云二王后八州之大国严云举诸侯之尊者言之顾大韶云若作众诸侯解则不应止十乘也糦本作饎説文云酒食也大糦韩诗云大祭也承説文云奉也夫商祚尚且延及于武丁之孙子则当武丁之时诸侯谁敢不服从所以当时有建龙斾者十乘来助殷祭以为诸侯之领袖扵祭之时皆有事庙中以奉进其酒食焉假使王灵衰替安能得此故孟子曰自汤至于武丁贤圣之君六七作民之归殷乆矣乆则难变也武丁朝诸侯有天下犹运之掌也】　邦畿千里【纸韵】维【大学作惟】民所止【纸韵】肇域彼四海【叶纸韵虎洧翻】四海来假【丰氏本作遐后同】来假祈祈【支韵】景员【古文作云】维河【歌韵陆徳明云或作何】殷受命咸宜【支韵】百禄是何【歌韵左传丰本俱作荷　赋也此章言都殷之得地所以益追思上甲之功也畿毛云疆也虞夏称服殷周称畿王氏云畿言其有界畵服言其服王事邦畿天子之都也王制注云天子所居州界之名殷曰畿汉志殷周因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里封乃诸侯之大者天子所居则谓之畿所谓邦畿千里也必以千里为畿者见居重驭轻宅中图大之意此指殷都而言止郑云犹居也大学引此而先之曰君子无所不用其极即殷武篇所谓四方之极也肇通作肁説文云始开也尔雅以为始也四海海内之地也严云邦畿之内地方千里维是民之所安止也言民志定也京都诸夏之根本王畿之内人心安定则四海之大皆在统理之内汤本以四方为域今言始以四海为域者殷道中微侯国有畔者故疆土非先王之旧至高宗中兴始复之也王肃云殷道衰四夷来侵至高宗然后以四海为境域也陈际泰云商世以兵起武汤之后而有武丁光复旧物祀夏配天中兴之运若自彼手创之矣虽然武丁所以能此者先据山河之险沃野千里握势重以临诸侯故中兴之业烂焉岂苟而已哉假通作徦説文云至也四海来假谓诸侯也即上章龙旂十乘大饎是承者是也祈通作跂方言云登也重言之者见下国非一也苏辙云夫天子所居畿内千里自足以疆域四方四方诸侯頼之以安故其至者祈祈其多也景山名即今殷所都也以殷武篇陟彼景山证之可见括地志云宋州比五十里大蒙城为景亳汤所盟地因景山而名寰宇记云景山在应天府楚丘县北三十八里玉海云高四文今属拱州按宋之应天府即今归徳府也府城东南有亳城即景亳也拱州今为睢州员朱子云与幅陨义同葢言周也言景山四周皆大河也补传云殷都带河盘庚所谓惟渉河以民迁是也辅广云四周皆大河其形势之盛而居之安如此愚葢尝综商殷先后迁都之故而观之先是仲康时遭后羿之乱命世子相出居商丘依邳侯及相即帝位元年居商而其时为商侯者相土也国既为帝所居则不能有其国而相土又有作乘马之功故帝以前所居之商丘与之再传而使防治河乆于其职不能复居商丘竟以勤事死故又复迁殷此皆奉帝命而迁者也观其前称商侯后称殷侯葢帝悯防以死勤事故录其后人而续封焉殷地负山带河足以有为迁殷之后即能灭有易灭皮氏商业自是复兴故展禽谓上甲微能帅契言其能率循契之功是也然则微之子孙即宜长守此地可矣而何为乎复迁嗟嗟殷于此时固有不得不迁者也其时帝孔甲即位废豕韦迁刘累为诸侯者必皆蹙蹙不安而殷负方张之势当尤为帝所忌故不得已而复归于商丘亦姑以避祸耳至汤而势又浸盛矣然仅能迁于亳未敢问及故封及夏台既释之后诸侯皆宾克有雒灭温势日以大因是会诸侯于旧国而此时桀亦无如之何也然汤终不复迁者以载亳而兴方规进取故不急急于迁都及王业已成则又从先王居而于偃师定鼎焉数传而仲丁迁嚣岂无故而去祖都哉当雍已之时商道衰微诸侯不至大戊在位七十五年殷复兴诸侯归之仲丁大戊子也意必大戊为之经畧以嚣当四方道里之中朝觐会同最为便利又荥阳在成臯岩险之地依山避水故于此图迁焉诚逺计也然无如河决为患何自是而相而耿而庇而奄总受河之虐于是盘庚复迁殷其事载尚书中甚具迁殷之后武丁祖甲复兴七传至武乙徙河北为雷震死自是之后又复居殷迄纣亡乃在朝歌季本谓意必为离宫于此而居之葢乱世之君所为耳殷受命咸宜统前后而賛之也咸皆也宜所安也俱见説文自上甲微以殷兴而能安受不殆之命成汤虽不都殷而曾会诸侯于此用能安受正域之命今盘庚迁殷传至武丁复能安受四海来假之命故曰咸宜也百禄泛言福之多也何説文云儋也徐铉云即负何也殷土之扵受命其相宜如此继此以徃百禄是何端有可为武丁必者葢祝愿之辞也然实自上甲开其先如之何不报或问武丁都殷繇盘庚之迁而无祀盘庚乐歌何也盘庚世数未尽尚列祀于太庙自与上甲之専报祭者不同然商颂所传仅五篇耳亦乌知非本有诗而后乃散轶乎】<br />

                    <br>
                        　　鸟三章二章章七句一章八句【旧皆作一章二十二句　序以为祀高宗也然殷武之诗序亦曰祀高宗疑不应有两诗故郑谓祀当为祫祫合也高宗崩始合祭于契之庙歌是诗焉古者君丧三年既毕禘扵其庙而后祫祭于太祖明年春禘扵羣庙自此之后五年而再殷祭一禘一祫春秋谓之大事按郑据春秋之礼以解殷礼己不足信况其所援引者率多附会不经杨氏已辟其有四妄矣朱子谓诗有武丁孙子之句故序得以为据虽未必然然必是高宗以后之诗至其集传但云此亦祭祀宗庙之乐而追叙商人之所繇生以及其有天下之初葢不能知此诗所用之地也亦泛斯甚矣申培説则云此亦禘祀之诗其意葢如春秋所云吉禘者此即丧毕之祭与郑言祫意同但其名异耳殷礼已亡孔子尚苦无征谁能以意定之愚特因诗中言商又言殷颇测其微指所在初疑为高宗祀盘庚而扵诸书无所据不敢自信既而思高宗曾报上甲微复参攷竹书则知兴殷者实上甲与周家之公刘太王同功而此诗为报祭而作其立言之意涣然可寻无复疑义因遂笔之又按上甲为汤之祖大禘追其祖之所自出则此诗及长发篇次皆当居商颂之先而正考父较商颂于周大师乃以那为首何也汤为商室开基之祖四时有祭上甲报于每嵗之大尝及大禘之礼终王而一举皆以义起者耳乌得先】<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷三<br />
　　钦定四库全书<br />
　　诗经世本古义卷四<br />
　　明　何楷　撰<br />
　　殷祖庚之世诗一篇<br />
　　殷武立高宗庙也武丁修政行徳天下咸驩殷道复兴武丁崩子祖庚立祖已嘉武丁之以祥雉为徳立其庙为高宗【自武丁修政下俱出史记】庙既成始祔而祭之之诗【出朱传　武丁祥雉事详见那烈祖二篇小引下沈约云王殷之大仁也力行王道不敢荒宁嘉靖殷邦至于小大无时或怨是时舆地东不过江黄西不过氐南不过荆蛮北不过朔方而颂声作礼废而复起庙号高宗刘歆云天子三昭三穆与太祖之庙而七七者其正法数可常数者也宗不在此数中宗变也苟有功徳则宗之不可预为设数故扵殷太甲为太宗大戊曰中宗武丁曰高宗周公为无逸之戒举殷三宗以劝成王繇是言之宗无数也然则所以劝帝者之功徳博矣或又説中宗高宗者宗其道而毁其庙名与实异非尊徳贵功之意也诗云蔽芾甘棠勿剪勿伐召伯所茇思其人犹爱其树况宗其道而毁其庙乎迭毁之礼自有常法无殊功异徳固以亲疎相推朱子云刘歆説宗不在七庙数中此説是又云商之三宗若不是别立庙只是亲庙时何不胡乱将三个来立如何恰限取祖甲太戊高宗为之那个祖有功宗有徳天下后世自有公论不以捒择为嫌所以名之曰幽厉虽孝子慈孙百世不能改那个好底自是合当宗祀如何毁得愚按当祖庚时武宗于七庙中正为考庙今如为武丁别立一庙则是考庙虚主也抑岂向之居考庙者尚仍旧而不迁耶然无此理矣若谓祀武丁于考庙又别为武丁自立庙则是武丁有二主尤无此理以愚意之武丁虽自立庙然当世数未尽时必仍居七庙中而虚其新庙及夫亲尽应毁之日乃始迁其主于新庙与七庙同享祀为百世不迁之宗而不与羣祧等列耳又按先儒谓逺庙为祧迁主藏焉周之祧法先公之迁主藏于后稷之庙先王之迁主藏于文武之庙羣穆则藏于文羣昭则藏于武故或谓宗曰世室亦曰祧以此法例之如商之三宗为宗则三宗以下之子孙凡自七庙而祧者必各依其昭穆而分蔵其主于三宗之庙亦礼之可行者也若西汉每帝即世輙立一庙不止于七不列昭穆迭毁东汉宗庙之制代代称宗未尝有祧迁之法此皆失礼之大者刘公瑾云三宗之庙未知立于何所窃意中宗当穆高宗祖甲当昭各随昭穆之位特列其庙扵太祖庙之两旁三昭三穆之上如周文武世室之位也】<br />
　　挞【説文作□】彼殷武奋伐荆楚【语韵】罙【説文作防】入其阻【语韵】裒荆之旅【语韵】有截其所【语韵】汤孙之绪【语韵旧自章首起至此为第一章】维女【音汝】荆楚【见上】居国南乡【阳韵】昔有【丰氏本作在】成汤【阳韵】自彼氐羗【阳韵】莫敢不来享【叶阳韵虚良翻】莫敢不来王【阳韵】曰商是常【阳韵旧自维汝至此为第二章　赋也挞説文作□赵颐光云从虍达声从虍何威之也今文改作挞殷武毛传云殷王武丁也钱氏云谓殷之有武者莫高宗若也按商自盘庚迁殷始改国号曰殷武丁名昭小乙之子成汤十世孙庙号高宗邹忠云商家贤圣之君惟载斾之汤及奋伐之丁以武特闻其他固有不甚武者夫服叛招携非大武不克大振此殷武所以为赫濯而守文之主不与焉奋説文云翚也从奞在田上鸟鼔翅翚翚然疾也兵兴之迅疾似之伐説文云击也徐光启云奋伐二字有卓然果防人不及谋发不及距意此时积衰之后稍着一分因仍姑待之意便淩夷而不振矣荆楚毛传云荆州之楚国也春秋正义云楚荆一木二名故以为国号亦得二名孔頴达云荆是州名楚是国名周有天下始封熊绎为楚子扵武丁之世不知楚君何人也解颐新语云或谓成王始封熊绎扵荆至鲁僖公元年始有楚号遂疑商时未有荆楚乃欲假此以实韩诗宋襄公时作商颂之説殊不思自帝喾九州已有荆州之名至禹贡有荆州即荆楚也又有荆岐则雍州之荆也诗人以有二荆故以荆楚别荆岐耳孰谓周始有荆楚哉按沈括谓州宜杨荆州宜荆地名因此楚乃荆之别名故二字通用春秋贾氏训诂谓秦始皇父讳楚因亦变楚为荆此通用之证也徐光启云荆楚左控江陵右控黔中南负苍梧北依泾塞险阻之国司马迁云夫荆楚僄勇轻悍好作乱乃自古记之矣李本云诗中称商邑称景山皆北亳也葢盘庚既没而殷道日衰楚人叛之其患之所及必常在淮北如春秋时楚之凌虐陈宋也北亳即宋也王慎中云方城汉水之间地大人众形阻而俗襍介错扵商邑之吭而近不一扵夏而非纯扵夷未能以为内而不可以为外先王固欲梁圉其山川井邑其人民以固威严之势而立长乆之安非如氐羗之荒忽惟其来享来王而已公羊传云楚有王者则后服无王者则先叛夷狄也而亟病中国罙本作防説文云周也阻説文云险也増韵云山巇曰险水隔曰阻若泛言则山水通用愚按罙入其阻当是指鬼方之地易既济九三爻云高宗伐鬼方三年克之未济九四爻云震用伐鬼方三年有赏于大国朱子疑荆楚即鬼方谓荆楚地好鬼自古而然以三苗复九黎之徳家为巫祝民神杂糅是以荆楚旧多淫祠下至战国之际犹尔验诸屈原九歌可见也然竹书载武丁三十二年伐鬼方次于荆至三十四年王师克鬼方则鬼方与荆楚明非一国大抵鬼方在荆州之地其所居者必山水险阻之防能乘间出没为中国患而荆楚慓轻辄附之以俱动故世治则后服世乱则先叛高宗兴兵本为伐鬼方而特言以伐荆楚为名一则使鬼方恬然不复措意而我可以攻其无备一则荆楚俾自为守而不暇与鬼方结连此固已得用兵胜算矣所以能直捣长驱如入无人之境也至是师据腹中地利在我则鬼方与荆楚不复相顾而二丑之势俱孤是故荆楚必服而鬼方必克也易言震用伐鬼方知此举非高宗自行震是臣名于传无考或以震者长子之象借为大将之称如师卦九五言长子帅师之意耳裒尔雅毛传皆云聚也按説文无裒字本作褒通作褎説文云衣袂也裒荆之旅者犹言收拾荆楚之众不使其纷出而为鬼方所用亦聚意也葢此时荆楚已听命矣又吕祖谦云裒荆之旅谓入巢穴其众无所遁逃穷而保聚如句践栖于会稽之类也亦通徐云汉书严助疏云臣闻长老言秦之时尝使尉佗徒睢击越又使监禄凿渠通道越人逃入深山林丛不可攻留军屯守空地旷日持乆士卒劳倦越乃出击之秦兵大败荆楚以南高山深谷藂林宻菁夷人据险负阻鸟举鳞聚不可方物至今犹然高宗伐楚独能裒荆之旅可谓神于用兵矣截説文云断也言截断鬼方与荆楚为二不敢出而相应也一説曹氏云王师所在截然无敢犯之者犹常武所谓截彼淮浦王师之所也亦通汤孙朱子云谓高宗按那及烈祖篇亦皆称高宗为汤孙绪本耑之名事业之有条理亦如之故尔雅训为事又为业也承上文言此非好大喜功乃为汤孙者事业当然必如此而后无愧扵为汤之孙也下文言昔有成汤曰商是常意实本此又按竹书载夏桀二十一年商师征有雒克之遂征荆荆降是则奋伐荆楚固成汤已事耳维女荆楚以下纪高宗因荆旅聴命而谕告之辞也乡毛云所也郑云楚国近在荆州之域居中国之南方陆化熙云见为声教所加正朔所及也郝敬云三代以前王都多在西北楚地据东南半天下王者南面出治失楚则如面墙故曰维女荆楚居国南乡言至近而要也金履祥云商周中叶荆楚每为中国大患葢自豫南偏即逾重山而至邓号为山南而又渡汉水控引云梦江沱是为重险荆楚在其间为九州内之夷狄一出慿陵则北撼中州东矙陈蔡此所以易为中国患也商都河南北周迁雒阳视荆楚为国南而负固若此其为大患宜矣然自文王兴于岐周而其风化行扵江汉秦人恃力亦足以制楚葢自雍南出即山水皆东南趋其下荆楚亦犹建瓴水尔然则荆可以捣豫阚徐而雍梁又足以制荆设险虽守国之末务而亦不可不知也氐羗郑云夷狄国在西方者也山海经云伯夷父生西岳西岳生先龙先龙是始生氐羗氐羗乞姓孔云氐羗之种汉世仍存在秦陇之西地理志云陇西郡有氐道羗道按一统志以陕西临洮府寜夏岷州靖虏衞文县所四川龙州松潘叠溪皆为羗地曰自彼者举絶逺以例其余见不止于氐羗观下文莫敢字可见竹书载汤即位之次年氐羗来宾又八年初廵狩定献令则氐羗其先至者而其后四方诸夷始相继而来故特举氐羗也威之所制者广故曰莫敢享説文云献也逸周书王会解云汤问伊尹曰诸侯来献或无马牛之所生而献逺方之物事实相反不利今吾欲因其地势所有献之必易得而不贵其为四方献令伊尹受命扵是为四方令曰臣请正东符娄仇州伊虑沤深九夷十蛮越沤鬋文身请令以鱼支之鞞魝鲗之醤鲛□利剑为献正南瓯邓桂国损子产里百濮九囷请令以珠玑瑇瑁象齿文犀翠羽菌鹤短狗为献正西昆仑狗国鬼亲枳已阘耳贯胸雕题离丘漆齿请令以丹青白旄纰江歴龙角神为献正北空同大夏莎车沽他旦略貌胡戎翟匈奴楼烦月氏犂其龙东胡请令以橐駞白玉野马騊駼駃騠良弓为献汤曰善按观此则氐羗鬼方荆楚之类各依其方所有之物为贡皆在其中矣郑云世见曰王孔云谓其国父死子继及嗣王即位乃来朝也荀子云诸夏之国同服同仪蛮夷戎狄之国同服不同制封内甸服封外侯服侯衞宾服蛮夷要服戎狄荒服甸服者祭侯服者祀賔服者享要服者贡荒服者终王日祭月祀时享嵗贡终王夫是之谓视形势而制械用称逺近而等贡献是王者之至也彼楚越者且时享嵗贡终王之属也必齐之日祭月祀之属然后曰受制也则未足与及王者之制也季本云曹氏以为氐羗之国近者以时聘享逺者亦来终王以享与王为逺近之差今详诗意则似戎狄之在荒服者世一见王而非来朝之日凡遇嵗贡之时则有贡献故以献先于王葢待戎狄之道礼当如此不必以賔荒分二等也曰述高宗之言也常犹云故事也商之故事则然尔荆楚所稔知今日者我叨为汤之孙安得不纉承先绪而容尔国与鬼方相煽以叛使成汤时来享来王之典遂废耶此章颂高宗之能攘外也贾捐之云武丁成王殷周之大仁也然地东不过江黄西不过氐羗南不过蛮荆北不过朔方是以颂声并作又后汉书云后桀之乱畎夷入居邠岐之间成汤既兴伐而攘之及殷室中衰诸夷皆叛至于武丁征西戎鬼方三年乃克故其诗曰自彼氐羗莫敢不来王而竹书亦载武丁三十四年王师克鬼方氐羗来宾然则武丁固亦有平氐羗之事而此诗乃为欲往平氐羗发与】　天命多辟【叶锡韵普击翻】设都于禹之绩【锡韵】嵗事来辟【见上】勿予祸【丰本作过】适【叶锡韵丁歴翻丰本作谪】稼穑匪解【旧自天命起至此为第三章丰本匪解下有祀事孔力一句按朱子云颂中有全篇句句是韵如殷武之类无两句不是韵到稼穑匪解自是欠了一句丰之増补葢原于此庸妄极矣】天命降监【叶勘韵苦绀翻亦叶陷韵居忏翻朱子云下与滥叶】下民有严【叶阳韵五刚翻】不僭不滥【勘韵亦叶陷韵胡懴翻】不敢怠遑【阳韵左传作皇】命于下国【职韵亦叶屋韵古六翻左传引诗无此句】封建厥福【屋韵亦叶职韵笔力翻左传作命以多福旧自降监起至此为第四章】商邑翼翼【职韵】四方之【后汉书作是】极【职韵后汉书商邑二句作京师翼翼四方是则注云此韩诗之文　赋也自章首至封建厥福皆纪高宗戒勑诸侯之辞与上章荆楚事无渉多郑云众也辟毛云君也多辟谓众诸侯也傅説告高宗曰明王奉君天道建邦设都树后王君公不惟逸豫惟以乱民是则诸侯分封虽命于天子而实皆天之所命矣设都犹言建国绩説文云缉也九州平治皆禹所积累而成犹之缉麻然也设都于禹之绩者曹氏云诸侯设都之地皆禹之功也郑云禹平水土弼成五服而诸侯之国定是以云然嵗事如周礼春朝夏宗秋觐冬遇之类其来以时故曰嵗事即朝觐述职也与来享来王不同辟与多辟之辟同勿之言毋亦音近也予通作余尔雅云我也高宗自谓也祸説文云害也刘熙云毁也言毁灭也适通作谪説文云罚也祸重而谪轻钟惺云以祸适为言商道先罚后赏也种之曰稼敛之曰穑匪通作非解通作懈説文云怠也言尔为嵗事而来之诸侯其必毋为我所祸谪如能勤于民事使民稼穑不怠则祸谪可免矣李氏云观孟子载天子廵守惟以土地田野为庆让之主诚以农事为重也天命即上文之天命降下监临也严教命急也俱见説文言天既命尔为诸侯则时时下而临视之而下民之督责更有严于天之降监者臯陶所谓天聪明自我民聪明天明畏自我民明威达于上下敬哉有土即此意也不僣不滥二句高宗自表其待诸侯之法也僣説文云假也徐锴云按左传惟名与器不可以假人是僣也滥説文云汜也愚按左传云淫刑以逞淫即滥之义也左襄二十六年蔡声子引此诗曰善为国者赏不僣而刑不滥赏僣则惧及淫人刑滥则惧及善人按观此可得僣滥二字之义入其疆土地辟田野治则有庆何僣之有入其疆土地荒芜则有让何滥之有怠説文云慢也遑説文云急也不敢怠遑者言不敢过寛而失之慢若僣于赏而无罚是怠也不敢过急而失之猛若滥于罚而无赏是遑也或赏或罚总之以民事为主而已下国与长发篇之下国义同指众诸侯也我以此命尔下国之诸侯诚欲凡在封建之列者其皆有福慎毋废朕命哉一説林尧叟云封建厥福者福禄巩固如封建之永世也亦通又左哀五年郑驷秦富而侈嬖大夫也而常陈卿之车服扵其庭郑人恶而杀之子思曰不守其位而能乆者鲜矣商颂曰不僣不滥不敢怠皇命以多福此以不僣二句指有位者言其解又异商邑二句合成汤与高宗而共赞美之也翼鸟两羽也汤都南亳其后屡迁至盘庚迁殷改都北亳即高宗所都也以其地在商丘故统曰商邑二亳对峙如鸟之有两羽故曰翼翼也极説文云栋也按极者屋脊之栋屋脊居屋之中故郑训为中也昔成汤所居乃四方诸侯之所取中今高宗所居亦能与之嫓美则以其赏不僣而罚不滥故也史记载成汤既绌夏命还亳作汤诰其文曰维三月王自至扵东郊告诸侯羣后毋不有功于民勤力廼事予乃大罚殛女毋予怨曰古禹臯陶乆劳于外其有功乎民民乃有安东为江北为济西为河南为淮四渎已脩万民乃有居后稷降播农殖百谷三公咸有功于民故后有立昔蚩尤与其大夫作乱百姓帝乃弗予有状先王言不可不勉曰不道毋之在国女毋我怨以令诸侯此诰辞与高宗之命下国先后一揆故书无逸篇曰其在高宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨所谓言乃雍者当即此命下国之言而小大之国无时或怨者亦即不怨其不僣不滥欤孟子有言武丁朝诸侯有天下犹运之掌也非无故也此章颂高宗之能安内也】　赫赫厥声【庚韵】濯濯厥灵【青韵】寿考且寜【青韵】以保我后生【庚韵此四句用韵法与车攻篇决拾四句同旧自商邑起至此为第五章】陟彼景山【叶先韵翰旃翻】松栢丸丸【叶先韵胡圆翻】是断是迁【先韵】方斲是防【先韵尔雅作榩】松桷有梴【先韵】旅楹有闲【叶先韵向甄翻】寝成孔安【叶先韵扵防翻旧自陟彼起至此为第六章　赋也赫火盛貌厥声承上章命于下国言五事言属火故曰赫赫濯説文云澣也灵孔云尊敬为神灵也毛苌云神之精明称灵厥灵承首章奋伐荆楚言中衰之后气象更新如新沐新浴者然故曰濯濯郑云赫赫乎其出政教也濯濯乎其见尊敬也夀乆考老也俱见説文书无逸篇曰肆高宗之享国五十有九年可谓夀考矣寜通作寍説文云安也季本云天下治安也我后生主时王作寝庙者而言谓后高宗而生者也身夀考则经营必周世治安则灵长未艾此高宗之中兴所以为烈而子孙崇报之所以不容己与陟彼景山以下言作庙事也陟説文云登也景山解见鸟篇括地志云宋州北五十里大蒙城为景亳汤所盟地因景山为名按据此则高宗所都在景亳明矣景亳者北亳也丸説文云圜倾侧而转者字从反仄徐锴云仄者一面欹而不可囘也是故仄而可反为丸丸可左可右也按毛传训丸丸为易直孔谓言其滑易而调直意亦同此葢指松栢之本身言也下文为桷为楹皆取诸松栢也义亦见閟宫篇断説文云截也迁尔雅云徙也截之所生之地徙之造作之处方朱子云正也正以绳墨也斲説文云斫也削以斧斤也方斲联下松桷言尚书大传云其桷天子斲之大夫达棱士首本庻人到加谷梁传云天子之桷斲之砻之加宻石焉诸侯之桷斲之砻之大夫之桷斲之士斲本防毛云敬也解见长发篇孔云工匠皆敬其事不惰慢也松桷解见閟宫篇梴説文云长木也孔云桷者椽也椽以长为善旅毛云陈也朱子云众也二义皆通楹説文广雅皆云柱也闲説文云阑也陈列众柱似处处皆有闲阑也一说闲者不过其度之意亦通寝毛云路寝也孔云王之所居路寝是寝之尊者故知谓路寝也按閟宫篇咏新庙亦但举路寝则此可例推矣朱子云此葢特为百世不迁之庙不在三昭三穆之数寝成孔安者高宗功徳盛大今特为别设寝庙与太宗太甲中宗太戊号为三宗既成则人心甚安也犹閟宫篇言万民时若之意万尚烈云高宗之寝庙其成与不成闗系非小倘不成则一切俱不相安今寝成如是乃甚相安也见得此寝庙之作乃报功追逺之典万万非所得已者也诗言微婉深厚如此一説孔安就百世不迁言之亦通又罗苹云孔子删诗録商颂五章岂无意哉景山商坟墓之所在也商邑之大岂无贤材哉松栢丸丸在扵断而迁之方斵而敬承之以用之耳松栢小材有抱而整布众楹大材有闲而静别既各得施则寝成而孔安矣抚成羣材而任以成国则人君高拱仰成矣是绸缪牖户之义也此似借题立论要非诗防】<br />

                    <br>
                        　　殷武三章二章章十三句一章十一句【旧作六章三章章六句二章章七句一章五句　序及子贡传皆云祀高宗也今按此诗明为立高宗新庙而作或于祭祀时仍歌此诗则不可知耳申培説则云帝乙之时武丁亲尽当祧以其中兴功高存而不毁特新其庙称为高宗而祀之故作此歌此葢掇袭疏义之説愚初亦以为然及诵史记武丁之庙已立于其子祖庚之时此昭然有据者何得以臆揣易之乎又古文引此诗皆以为咏成汤左襄二十六年蔡声子曰商颂有之曰不僣不滥不敢怠皇命于下国封建厥福此汤所以获天福也前汉书匡衡曰道德之行繇内及外自近者始然后民知所法迁善日进而不自知是以百姓安隂阳和神灵应而嘉祥见诗曰商邑翼翼四方之极寿考且寜以保我后生此成汤所以建至治保子孙化异俗而懐鬼方也皆为昔有成汤之一句所误】<br />
<br />
<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷四<br />
<经部,诗类,诗经世本古义><br />
　　钦定四库全书<br />
　　诗经世本古义卷五<br />
　　明　何楷　撰<br />
　　殷武乙之世诗五篇<br />
　　关雎太姒之德也太姒将归文王思得淑女爲媵故作此诗【胡安国云诸侯有三归嫡夫人行则以侄娣从三国来媵亦以侄娣从凡一娶九女所以广继嗣左传云凡诸侯嫁女同姓媵之异姓则否愚按关雎之诗太姒思求媵于他国之辞也求媵之事自有主之者太姒特思之如是耳于以见赋性之能不妬也故序云关雎后妃之徳也忧在进贤不淫其色哀窈窕思贤才而无伤善之心焉是关雎之义也大戴礼云春秋之元诗之关雎礼之冠婚易之干巛皆慎始敬止云尔韩诗外传子夏问于孔子曰关雎何以爲国风之始也孔子曰关雎之大仰则天俯则地幽幽冥冥徳之所藏纷纷沸沸道之所行如神龙变化斐斐文章大哉关雎之道也万物之所系羣生之所悬命也子其勉之思服之天地之间生民之属王道之原不外此矣子夏喟然叹曰大哉关雎天地之基也又论语子曰关雎乐而不淫哀而不伤或问朱子是诗人性情如此抑诗之词意如此朱子云是有那性情方有那词气声音郑樵云人之情乐者闻歌则感而爲淫哀者闻歌则感而爲伤惟关雎之声和而平乐者闻之其乐不至于淫哀者闻之其哀不至于伤此关雎所以爲美也又云夫子喜鲁太师之乐音莭中度故曰乐矣而不及于淫哀矣而不及于伤皆从乐奏中言之非以别其文义按序云关雎风之始也所以风天下而正夫妇也故用之乡人焉用之邦国焉所谓用之乡人者乡饮酒礼是乡大夫三年宾贤能之礼其经云乃合乐周南关雎是也燕礼是诸侯饮燕其臣子及宾客之礼其经云遂歌合乐周南关雎是也黄佐云燕礼乡饮升歌三终笙入三终间歌三终乃合乐三终以爲乱乱者乐之末章也关雎虽爲风始以合乐在升歌间歌之后则末也是以孔子曰师挚之始关雎之乱洋洋乎盈耳哉刘防孟云尝谓今世所存之诗特其辞与义耳诗之词未尝亡也其声亡也】<br />
　　关关雎【韩诗尔雅左传俱作瞗】鸠【尤韵】在河之洲【尤韵説文丰氏本俱作州】窈窕淑【丰本作叔】女君子好逑【尤韵礼记缁衣陆徳明释文前汉书俱作仇丰本作求　兴也关通作説文云织绢以丝贯杼也盖象众鸟飞翔往来之状如穿梭之形也雎鸠尔雅云王睢也郭璞云雕类也今江东呼之爲鹗好在江邉沚中亦食鱼陆玑云雎鸠大小如鸱深目目上露骨幽州人谓之鹫左传郯子云少皡氏以鸟名官瞗鸠氏司马也杜预云以其鸷而有别故爲司马主法制俗云雎鸠交则双翔别则立而异处是爲鸷而有别列女传曲沃负云妾闻男女之别国之大莭夫雎鸠之鸟人未尝见其乘居而匹处也又阴阳自然变化论云雎鸠不再匹刘昼云关雎兴于鸟而爲风之首美其鸷而有别也鹿鸣兴于兽而爲雅之端嘉其得食而自呼也以夫鸟兽之丑苟有一善诗人歌咏以爲美谈矣况人之有善而可弃乎河季本云大河之近洽阳者冯复京云太姒生于洽阳正在河西临河之境洲本作州水中髙土也尔雅云水中可居者曰洲刘熙云洲聚也人及鸟物所聚息之处也徐铉云雎鸠常在河洲之上爲俦偶更不移处盖鹗性好跱故每立更不移处所谓鹗立义取诸此严粲云雕鹗皆抟击之鸟故曰鸷或见经有河洲之言遂以爲疑今大雕翺翔水上扇鱼令出沸波攫而食之一名沸河淮南子所谓鸟有沸波是也以此言之不可谓鸷鸟不近河洲也然此诗不取其鸷取其别窈深逺也窕深肆极也俱见説文指女子之所居也孔颖达云淑女已爲善称则窈窕宜爲居处杨雄王肃谓善心曰窈善容曰窕者非也按楚辞云眴兮窈窕孔静幽墨鲁灵光殿赋云旋室便娟以窈窕诸葛颖诗云窈窕神居逺乔知之诗云窈窕九重闺皆此义也淑通作俶説文云善也女者未嫁之称君子谓文王好美也逑通作仇匹也怨耦曰仇反言之也与公侯好仇同义汉书杜钦説王凤云礼壹娶九女所以极阳数广嗣重祖也必乡举求窈窕不问华色所以助徳理内也娣侄虽缺不复补所以养寿塞争也今圣主富于春秋宜因始初之隆建九女之制详择有行义之家求淑女之质爲万世大法匡衡云闻之师曰妃匹之际生民之始万福之原婚姻之礼正然后品物遂而天命全孔子论诗以关雎爲始言太上者民之父母后夫人之行不侔乎天地则无以奉神灵之统而理万物之宜故诗曰窈窕淑女君子好仇言能致其贞淑不贰其操情欲之感无介乎容仪宴私之意不形乎动静夫然后可以配至尊而爲宗庙主此纪纲之首王敎之端也邓元锡云后妃广于求助情在得贤忘身之爲逑也若曰之淑女也慎固幽深是君子之好逑也吾何德以配君子也云尔后汉书应奉以田贵人微贱不宜超登后位上书曰臣闻周纳翟女襄王出居于郑汉立飞燕成帝嗣绪冺絶宜思关雎之所求以逺五禁之所忌】　参【説文作槮】差荇【陆徳明本作防尔雅説文同】菜左右流【尤韵】之窈窕淑女寤寐求【尤韵】之求之不得寤寐思服【叶职韵鼻墨翻】悠哉悠哉辗【释文丰本俱作展】转反侧【职韵楚辞章句作则丰本作仄　兴也参者二十八宿之一其宿有三星故借用爲参伍之义差説文云贰也差不相值也陆佃云三相参爲参两相差爲差荇説文作防云菨余也亦作接余尔雅云荇接余其叶苻陆玑云茎白叶紫赤色正圆径寸余浮在水上根在水厎与水深浅等大如钗股上青下白鬻其白茎以苦酒浸之肥美可案酒顔氏家训云今是水悉有之黄华似莼茎根极长江南人亦呼爲猪莼罗愿云猪莼与莼并一种春夏细长肥滑爲莼至冬短爲猪莼此与鳬葵殊不相似叶卷渐开虽圆而稍羡不若莼之极圆也叶皆随水髙低平浮水上花则出水黄色六出今宛陵陂湖中弥覆顷畆日出炤之如金俗名金莲子状既似莼又猪好食或因是得猪莼之名但非莼菜耳郑樵云今谓之水荇蔓铺水上故杜诗水荇牵风翠带长凡草之可食者皆以菜名之故荇亦名菜严粲云参差训不齐凡菜皆不齐何独荇也今池州人称荇爲莕公须盖细荇乱生有若须然诗人之词不苟矣程大昌云菨余拟淑女也予于是疑汉之婕妤取此义以名也左右言非一方也流尔雅云求也荇菜丛生水中盖顺水之流而求之也案天官醢人陈四豆之实无荇菜意必别有所宜及或爲芼羮之用耳季云荇可爲茹其性柔顺故以起兴寤觉寐寝或寤或寐言无时也后妃寝兴之间无时不思求淑女与之供己职也祭统曰官备则具备蚕缫衣服酒醴粢盛荐豆和羮之事皆后妃主之而内官左右相之也服郑云事也求贤女而不得则思己职事当谁与共之乎悠説文云忧也尔雅云思也辗本作展説文云转也转説文云运也愚按展转并言义当有别展之爲言舒也转则运动之义反覆也侧旁也俱见説文因展转而至于反至于侧也总之卧不安席之意后妃自述其未得淑女则内职乏人而宾祭无所托故忧劳之甚至于如此其辗转反侧乃以思服之故所谓得性情之正者也】　参差荇菜左右采【叶有韵此苟翻】之窈窕淑女琴瑟友【有韵】之参差荇菜左右芼【叶药韵慕谷翻】之窈窕淑女钟鼓乐【叶药韵厯谷翻】之【兴也采説文云捋取也求而得之于是采之也琴瑟皆音吕氏春秋云朱襄氏之王天下王建作五之琴髙诱云王建朱襄臣也又琴操云伏羲作琴世本説文皆云神农所作未详孰是广雅云神农氏琴长三尺六寸六分伏羲氏琴长七尺二寸上有五曰宫商角征羽文王増二曰少宫少商琴论云伏羲氏削桐爲琴面圆法天底方象地龙池八寸通八风凤池四寸合四气琴长三尺六寸象三百六十日广六寸象六合前广后狭象尊卑也五象五行大爲宫小爲臣加二以合君臣之恩又尔雅大琴谓之离郭璞云二十七白虎通云琴者禁也以禁制淫邪正人心山海经云晏龙始爲瑟世本云伏羲作瑟五十弦或云四十五后黄帝使素女鼔瑟哀不自胜破爲二十五又乐书云朱襄氏使士达制五之瑟后瞽瞍判五瑟爲十五舜复益以八爲二十三礼图书云雅瑟长八尺一寸广二尺八寸二十三其常用者十九其余四谓之番番赢也颂瑟长七尺二寸广一尺八寸二十五尽用又尔雅大瑟谓之洒郭璞云长八尺一寸广一尺八寸二十七应劭云今瑟长五尺五寸非正器也释名云瑟施张之瑟瑟然也张萱云郭注瑟二十七邢疏据礼图二十三此二少三变之説误之也夫五爲中声三于五爲不足七于五为有余中声何繇得乎世或言朱襄氏使士达爲瑟五瞽瞍判之爲十五夫五十五小瑟也二十五中瑟也五十大瑟也多与寡皆不失五也汉武祠太乙作二十五之瑟宋太常乐瑟亦二十五其有意复古乎故余因瑟而知舜之琴五者亦其正也世传伏羲蔡邕以九孙登以一郭注以二十二颂琴十三今世所用以七亦二变二少之説误之耳先儒谓七之琴存之则有害古制削之而可白虎通云瑟者啬也闲也所以惩忿窒欲正人之徳也孔云性情之和上下相亲与琴瑟之音宫商相应无异若与琴瑟爲友然故曰琴瑟友之芼説文云草覆蔓也徐锴云犹冒也盖得之之多则以草覆冒而藏之犹包裹之意又尔雅云搴也邢昺云择菜也谓求而得之多则可以择而用之也二义皆通钟金音山海经云炎帝之孙鼓延始爲钟许慎云古者埀作钟吕氏春秋云黄帝命伶伦铸十二钟和五音又传云黄帝命伶伦与营援作十二钟鼓革音乐书云鼓之制始于伊耆氏少昊氏夏后氏加四足谓之足鼓商人贯之以柱谓之楹鼓周人县而击之谓之县鼓周礼鼓人职云掌敎六鼓而辨其声用以雷鼔鼓神祀以灵鼔鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼓金奏陈祥道云郑氏谓房中之乐不用钟磬关雎之诗曰钟鼓乐之而周礼敎燕乐以磬师则房中之乐非不用钟磬也风俗通云钟秋分之音鼓春分之音琴瑟之声有婉娩媚顺意则云友钟鼓之声有宣蹈厉意则云乐言各有当也荀子曰国风之好色也盈其欲而不愆其止其诚可比于金石其声可纳于宗庙其是之谓与冯时可云庸人好贤则志有懈倦中道而废兹能寤寐而求之反侧而思之不得不已至于既得则先以瑟琴继以钟鼓有加而无倦其好贤切矣其性情正矣张纲云求而后采采而后择者共荇菜之序也寤寐求之然后琴瑟友之钟鼓乐之者得淑女之序也琴瑟常御之乐也故鹿鸣燕羣臣则曰鼓瑟鼓琴钟鼓至大之乐也故彤弓飨诸侯则曰钟鼓既设此盖燕礼小而飨礼大所用之乐亦从以异今后妃之待淑女始则欲以常御之乐友之而通其交际之心终则欲以至大之乐乐之而极其欢欣之意此所谓至诚有加而无已也陈云古者后妃有房中之乐是诗特取琴瑟钟鼓者得无意乎曰虞书以琴瑟爲堂上之乐以鼓镛爲堂下之乐后妃之于淑女不无上下之分焉故诗人取之所以寓名分也荀卿谓君子以琴瑟乐心以钟鼓道志后妃之于淑女不无心志之交焉故诗人取之所以寓交际也后妃之于淑女至诚乐与以共图职业忧勤以始之不倦以终之内则心志交而不疑外则上下辨而不越夫然虽友以敬之而不敢慢乐以爱之而不敢恶而淑女终不失事后妃之道此所以爲乐而不淫其于配文王之孝也何有崔铣云美哉周之后妃广于求助精在得媛未得而求之已得而乐之协彼众善以事一人志在相夫尔忘其躬也乐乃未与尔畧于色也夫公其心则合异以爲同诗曰白华菅兮白茅束兮心苟私则判戚而爲敌易曰列其夤厉薰心古帝之圣曰尧舜事咨岳牧好察迩言比其化也岳孙帝位九官让能及乎主泽大熄爝存秦穆悔过求臣犹称一介是则一言而治者其好善乎一言而亡者其妬才乎是关雎之义也张纲又云关雎所言乃后妃求淑女以配君子之事而説者止称其无妬忌之行此未足以尽关雎之义盖治外者莫急于人材治内者求淑女以爲助固其理也文王之所以兴周诗称棫朴之官人书美五臣之迪敎济济多士并列于疏附先后奔走御侮之职固未始不以人材爲先务是以其化刑于寡妻而后妃于是乎有关雎之徳观其求淑女也寤寐反侧而不能自已盖以爲不如是不足以配文王而成内外之治夫惟文王得多士而立政于外后妃得淑女而辅佐于内则自闺门而达之朝廷宜无一事之不理所以协济大业而卜世卜年之永者其本实基于此】<br />
　　关雎三章一章四句二章章八句【毛郑本作五章章四句今从朱传　子贡传云文王之妃姒氏思得淑女以共内职赋关雎子曰关雎哀而不伤乐而不淫能正其心则无怨嫉邪辟之思心正而身修身修而家齐家齐而国治国治而天下平故用之乡人用之邦国其奏乐也必歌关雎以乱之所以风天下也按传谓此诗太姒所作爲得之其依附拟托孔子数言反觉其鄙申培説谓文王之妃太姒思得淑女以充嫔御之职而供祭祀宾客之事故作是诗则似惑于毛郑共荇菜爲葅之説亦可谓不识比兴之义者矣若诸书引关雎者多以爲讽刺之诗列女传曲沃负云周之康王夫人晏出朝关雎起兴思得淑女以配君子路史云康王一晏朝而暴公作关雎之诗以讽鲁诗亦云后夫人鸡鸣佩玉去君所周康王后不然故诗人叹而伤之后汉书皇后纪序康王晏朝关雎作讽盖用此也及前汉书杜钦云佩玉晏鸣关雎叹之知好色之伐性短年故咏淑女防以配上忠孝之笃仁厚之作也后汉书明帝诏云应门失守关雎刺世注引春秋説题辞曰人主不正应门失守关雎故歌以感之宋均云应门聴政之处也言不以政事爲务则有宣淫之心关雎乐而不淫思得贤人与之共代修应门之政者也杨赐传云昔周王承文王之盛一朝晏起夫人不鸣璜宫门不撃柝关雎之人见防而作薛君云诗人言关雎贞洁慎匹以声相求隐蔽乎无人之处故人君退朝入于私宫后妃御见有度应门击柝鼓人上堂退反燕处体安志明今时大人内倾于色贤人见其萌故咏关雎説淑女正容仪以刺时而司马迁亦云周道缺诗人本之袵席关雎作杨雄云周康之时颂声作于下关雎作乎上习治也故习治则伤始乱也冯衍显志赋云美关雎之识微兮愍王道之将崩此其説必有所本朱子非之据仪礼以关雎爲郷乐又爲房中之乐谓周公制作之时已有此诗其非出于康王明甚又无故而播其先祖之失于天下不可以爲风化之首于论正矣愚又读后汉书注云康王晚朝内人诵关雎诗以刺王郑樵奥论亦云古人以声诗奏之乐后世有不能法祖怠于政者则取是诗而奏之以申警讽故曰作非谓其始作于衰世也是説盖近之而朱子直以爲文王求得圣女爲配宫中之人于其始至见其有幽闲贞静之徳而作是诗则愚不能无疑夫所谓宫中之人者果何人欤考大纪称昌爲世子娶于有莘曰太姒则太姒至时王季故在如以爲王季之宫人则古者命士父子皆异宫彼淑女之得与否亦何预于王季宫人之忧乐也如以爲文王之宫人则古者诸侯一娶九女格之同时者盖必嫡夫人至而侄娣从之未有夫人未至而先有宫人者也且大明之诗曰文王初载天作之合文王嘉止大邦有子何待宫人寤寐求之展转反侧而后得耶至于琴瑟友钟鼓乐若指文王则近于妉若指宫人则近于媚又何以风耶朱説既无据而又不可以爲文王之作则非归之太姒安属乎愚之从序传之説者以此他若张超蔡邕又以爲毕公作要皆传讹不足信程子谓序言后妃之徳非指人而言凡爲王后妃者当如是冯元成亦以爲周公制房中之乐追称后妃思得淑女以共理内治所谓忧乐皆设言其事播诸管以代箴铭者于理亦近似并存之】<br />

                    <br>
                        　　鹊巢亦太姒之德也太姒来嫁于同与媵俱来诗人美之【序云关雎后妃之徳也又云鹊巢夫人之徳也郑云初古公亶父聿来胥宇爰及姜女其后太任思媚太姒嗣徽厯世有贤妃之助文王刑寡妻至兄弟以御于家邦故二国之诗以后夫人之爲首称孔颖达云后妃夫人皆太姒也一人而二名各随其事立称以周南王者之化故称后妃召南诸侯之化故称夫人愚于此诗主其説与关雎同意关雎在未嫁之时志在广求淑女共事君子鹊巢在方嫁之时将侄娣以俱来其不妬忌已早见于此非太姒之徳而何诗之二南似易之乾坤系关雎于周南者以其主君子以立言若鹊巢则苐咏之子而已故系之召南也二诗皆咏鸠意亦相类雎鸠以有别爲徳此鸠以壹宿爲徳又按禽经云一鸟曰佳二鸟曰雔三鸟曰朋四鸟曰乘五鸟曰雇六鸟曰鶂七鸟曰□八鸟曰鸾九鸟曰鸠十鸟曰鸠字从九其以是与诸侯一娶九女文王位当爲诸侯故有取于鸠也旧説皆以鹊比国君鸠比夫人若然则末章维鸠盈之一句爲不通矣又按文王以中身受命以初载作合今姑即竹书年数定之计其娶太似当在武乙之世】<br />
　　维鹊有巢维鸠居【鱼韵亦叶御韵居御翻】之之子于归百两御【韵亦叶鱼韵语居翻陆本作讶又作迓】之【兴也郑云鹊之作巢冬至架之至春乃成孔頴达云推度灾曰鹊以复至之月始作室家复于消息十一月卦故知冬至加功也月令十二月鹊始巢则季冬犹未成也故云至春乃成也顾起元云冬至天元之始至后二阳已得来年之莭气鹊遂可爲巢知所向也陆佃云鹊知人喜作巢取在木杪枝不取隳地者皆传枝受卵故一曰干鹊而庄子云鸟鹊孺鹊以传枝少欲故曰孺也淮南子谓太隂所建蛰虫首穴而处鹊巢向而爲户又云蛰虫鹊巢皆向太乙盖鹊巢开户向太乙而背歳故博物志云鹊背太歳也先儒以爲鹊巢居而知风蚁穴居而知雨鹊嵗多风则去乔木巢傍枝故能高而不危也然则疆而不淫又能知风之自知歳之所在盖鹊之爲徳与才如此俗説鹊巢中必有梁见鹊上梁者必贵今二鹊共衔一木置巢中谓之上梁又旧説云鹊巢中必有棘盖棘性暖故也鸠拙鸟也直谓之鸠者即鵻也今之鹁鸪方言云鸠自关而西秦汉之间谓之鵴鸠其大者谓之鳻鸠其小者谓之鸠或谓之防鸠或谓之防鸠梁宋之间谓之鵻一名荆鸠一名楚鸠一名乳鸠尔雅以爲鳺□壹宿鸟也壹宿者壹于所宿之木又名夫不陆佃云壹宿妇之正也夫或不然故孔子欲多识鸟兽草木之名一曰祝鸠或曰鵻与尸鸠皆壹鸟也故有尸祝之号尸鸠性壹而慈祝鸠性壹而孝故一名尸一名祝也按周礼罗氏中春献鸠以养国老不噎之鸟也古之养老祝鲠在前祝噎在后欲老人不噎赐杖以鸠爲饰故名爲祝鸠也亦曰孝鸟杜预云鵻鸠孝故曰司徒禽经云拙者莫如鸠巧者莫如鹘今鸠累巢止于数枝才能载身而已天将雨则逐其雌霁则呼而反之人常闻其声故谓之鸣鸠欧阳脩云鸠不能作巢多在屋瓦间或于木上架结木枝初不成窠便以生子往往坠雏今鹊作巢甚坚既生雏散飞则弃而去容有鸠来处彼空巢方宏静云间居数年墙之东嘉树如盖有鹊巢焉每年修巢必以小雪日其梁之上必吉日也门之向岁必更四月中雏能飞矣鸠则逐而居之五六月鸠将雏去小雪鹊乃复来畧无爽也夫巢居知风穴处知雨自古志之良知良能乃不假卜筮不俟推测也神妙物耶物自妙耶五行家言所谓虽小道有可观者耶邹忠云鹊鸠殊种喻二姓之好族类名位之相称欧阳云诗人取鹊之成巢以比夫人起家来居已成之周室尔愚按如欧阳説则鹊乃比王季而鸠则以比太姒及媵也意者太姒嫁时适当方春鸟兽孳尾之候诗人偶见鹊巢鸠居遂即之以起咏与之子谓太姒也百两百乘也汉书注云车一乘曰一两言其轮辕两两而偶也风俗通云车有两轮马有四匹故车称两马称匹御迎也言夫家以百两之车往迎之大明之诗曰亲迎于渭是也孔颖达云士昏礼从车二乘其天子与大夫送迎则无文朱公迁云百两不过极其盛而言之诸侯迎送车数未必如是之多士从车二乘等而上之亦恐不及百乘左传赵孟入于郑郑伯享之穆叔赋鹊巢赵孟曰武不堪也是盖以鹊有巢而鸠居之喻晋君有国而赵孟治之】维鹊有巢维鸠方【阳韵】之之子于归百两将【叶阳韵资良翻】之<br />
　　【兴也方郑云犹向也正义云诸言方者皆谓居在他所人向望之故云犹向也上章主迎之而言故曰居之此章主送之而言故曰方之言向其巢之所在而将往居之也将送也孔云左传曰凡公女嫁于敌国姊妹则上卿送之公子则下卿送之于大国虽公子亦上卿送之太姒自莘适周必上卿送之又云夫人之嫁自乘家车宣五年齐髙固及子叔姬来反马何彼秾矣美王姬之车郑箴膏肓谓礼虽散亡以诗义论之天子以至大夫皆有留车反马之礼故泉水云还车言迈笺谓还车者嫁时乘来今思乘以归是其义也知夫人自乘家车也言迓之者夫自以其车迎之送之则其家以车送之故知壻车在百两迎之中妇车在百两将之中矣】维鹊有巢维鸠盈【庚韵】之之子于归百两成【庚韵】之【兴也盈满也维鸠盈之喻众媵侄娣之多孔云诸侯一娶九女二国往媵之以侄娣从凡有八人是其多也胡安国云古者诸侯一娶九女必格之同时者所以定名分窒乱源也首章亲迎之礼男先女也次章同归之礼女从男也在夫家则以百两迓在父母家则以百两将而婚礼于是乎成故总之曰百两成之】<br />
　　鹊巢三章章四句【子贡传以爲公子归于诸侯国人观焉申培説亦云诸侯嫁女其民观焉不斥言其爲太姒也今按序以鹊巢爲夫人之徳与以关雎爲后妃之徳同意明乎其指太姒矣然继之曰国君积行累功以致爵位夫人起家而居有之徳如鸣鸠乃可以配焉则于诗人寄兴之意全无所发明若陈乐书引古琴曲以爲邵国男悦正女而作殊鄙浅无义齐鲁韩三家又以爲康王时诗皆不足信】<br />
　　桃夭美太姒能脩妇道也【申培説以爲此周人美后妃终始妇道之诗盖始于宜夫妇终于宜一家之人所谓始终妇道也知爲美太姒诗者以大学引此释齐治知之】<br />
　　桃之夭夭【説文作枖又作□】灼灼其华【麻韵】之子于归宜其室家【麻韵　兴也桃木名春秋运斗枢曰玉衡星散爲桃祧者五木之精仙木也而家语则曰六果桃爲下祭祀时不用不登郊庙案周官饮食之笾曰其实枣栗桃干防榛实则桃仅祭祀不用而已陆佃云桃有之盛者其性早又华于仲春故周南以兴女之年时俱当谚曰白头种桃又曰桃三李四梅子十二言桃生三嵗便放果早于梅李故首虽已白其子之利可待也然皮束茎干颇急四年以上宜以刀其皮不然皮急则死故周南复取少桃以兴所谓桃之夭夭是也夭通作祅説文云木少盛貌徐锴谓草木始生未防得地力而能先长大也灼説文云炙也曰灼灼者盖言其色盛如火炎也江东呼爲荂俗作花亦作蘤尔雅木谓之草谓之荣然此对文尔若散文则草亦名也严粲云夭夭以桃言指桃之木也灼灼以言指桃之也孔颖达云桃或少而未或而不少此诗夭夭灼灼并言则是少而有者故辨之木少壮则其盛譬妇人盛年则容色丽故此以兴后妃始嫁之时也又按周礼仲春防男女郑云仲春阴阳交以成昏礼顺天之时也意古制如此后妃始嫁时或当桃始故诗人本而咏之也尔雅云之子者是子也孔云之爲语助桃夭爲嫁者之子汉广则贞洁者之子东山言其妻白斥幽王各随事而名之愚按此诗言之子两字最有力他人于归者未必皆然此以知其专指后妃也邹忠云以之子目后妃或嫌于亵然是固风体也即周公作爲大雅以述先徳而緜之篇曰爰及姜女大明之篇曰长子维行亦未有訾其亵者何疑于桃夭归説文云女嫁也字从止从妇省妇人谓嫁曰归于归犹言于其来归也室家谓夫妇也男以女爲室女以男爲家左传谓女有家男有室孟子谓丈夫生而愿爲之有室女子生而愿爲之有家是也方来归而夫妇即相宜同心一徳不特容色之美而已文王以肃肃雝雝之徳刑于寡妻向使太姒之徳不能与文王相配何宜之有】　桃之夭夭有蕡【丰稷云一作蕃不知何据】其实【质韵】之子于归宜其家室【质韵兴也罗愿云麻实谓之蕡故古者朝事之笾熬麻麦以实之谓之麷蕡麻于植物中最爲多子诗言桃色】<br />
　　【既盛又结子之多如麻子然説文亦云萉枲实或作□音虽异而意同实者富实之义故以爲虚之对凡草木之结子皆曰实也取蕡实以兴后妃者毛传言非但有色又有妇徳是也首章先言室后言家易恒卦之义也次章先言家后言室易防卦之义也至是而夫妇之相宜爲益深矣又陆云桃性更七八年便老老则子细此言少桃故曰有蕡其实言非但有色又嫁而有子夫妇之道成焉亦通】　桃之夭夭其叶蓁蓁【眞韵通典作溱丰本作□】之子于归宜其家人【眞韵　兴也蓁説文云草盛貌故毛传训蓁蓁爲至盛貌李氏云桃之少壮则结实必大其叶亦蓁蓁然盛若非少壮则虽结实不复大虽有叶不复蓁蓁矣陆云桃性叶齐生至于有蕡其实然后其叶蓁蓁故其序如此抑阴青繁合休息者赖之又在夏之时也家人谓一家之人上而舅姑中而妯娌下至媵妾童竪之属皆处之得其道故不特夫妇相宜而一家之人尽以爲宜也取兴于其叶蓁蓁者陆谓能成其家又以芘其所赖是也大学引此章而申之曰宜其家人而后可以敎国人夫文王不出家而成敎于国实太姒之贤内助有以成之味此则非泛咏民间之女而爲美后妃之徳抑又明矣又钟惺云三宜字妙只是停当相安意女子无非无仪一停当相安便是求加焉遂失之矣】<br />
　　桃夭三章章四句【子贡传云周人美后妃之徳终始妇道赋桃夭子曰宜其家人而后可以敎国人见君子之修其身矣此扵诗意得之其缀以夫子之言则赝也圣言而可赝将何所不赝耶序则谓桃夭后妃之所致也不妬忌则男女以正婚姻以时国无鳏民也朱子讥其意狭而説疎是矣然据集传谓诗人因婚姻之得时而叹其女子之贤知必有以宜其室家则何所许之易也岂凡女及时而嫁者皆足称贤耶】<br />
　　螽斯祝太姒子孙众多也【序云后妃子孙众多也言若螽斯不妬忌则子孙众多也愚按后妃子孙众多也言若螽斯宜絶句读谓后妃之子孙有如螽斯之众多耳郑读连下文云凡物有阴阳情欲者莫不妬忌惟蚣蝑不尔抑凿矣通篇皆祝愿之辞以子孙二字知之时太姒尚未有孙安得径指其多故知爲祝辞也朱子以爲众妾所作亦通】<br />
　　螽【尔雅作蜤丰氏本作】斯羽诜诜【眞韵陆徳明云説文作今按説文无字】兮宜尔子孙振振【叶眞韵之人翻】兮【兴也毛传云螽斯蚣蝑也朱子云诗中固有以斯爲语辞者如鹿斯露斯之类然七月诗乃云斯螽动股则恐螽斯是名也孔颖达云螽斯斯螽文虽颠倒其实一也一名舂黍幽州人谓之舂箕愚谓螽斯蚣蝑舂黍舂箕音皆相似直转而讹耳益知螽斯是名也蔡邕月令云其类乳于土中深埋其卵陆佃云字盖从冬冬终也至冬而终故谓之螽鲁十月而有螽孔子曰火伏而后蛰者毕今火犹西流再失闰也朱子谓一生九十九子苏辙谓一生八十一子未知孰是陈少南云言羽者螽斯羽虫也无羊之诗羊言角牛言耳状物多如此严粲云螽生信宿即羣飞因飞而见其多故以羽言之喻子孙之众多也愚按蕃育之最多者莫如螽斯故诗借以兴子孙非咏其母或以螽斯比后妃不伦甚矣戴岷隠亦如此説诜通作甡孔云诜即甡字説文云众生并立之貌宜犹当也祝愿之辞言宜乎其如此也尔指后妃也繇后妃不妬故众妾得以生子子多则孙亦多矣故兼言子孙也振奋也谓奋起也重言之者见子孙众多也风人賛美后妃意在言外但言宜其子孙如此使人自思其所以宜者何故而不明言之谓由后妃不妬忌而致此也】螽斯羽薨薨【蒸韵丰本作】兮宜尔子孙绳绳【蒸韵】兮【兴也薨薨博雅】<br />
　　【云飞声按赵颐光云薨当通作轰説文云羣车声也韩愈诗云丝竹徒轰轰绳説文云索也绳绳者言如绳索之相续不防也一説韵会云绳绳有纪貌盖状子孙之长防森然各得其序亦如螽斯之羣飞行列不乱也又按韩诗外传引此皆曰言贤母能使子贤也】　螽斯羽揖揖【缉韵丰氏石经本作缉】兮宜尔子孙蛰蛰【缉韵】兮【兴也揖通作辑晋语君辑大夫就车辑或爲揖故知二字通也车和辑曰辑故爲和集之义三章亦有次第诜诜自未飞之时言也薨薨自方飞之时言也揖揖自飞而下集之时言也张氏云物生而后有象象而后有滋滋而后有数螽斯形仅寸余而滋数之多凡物皆不能及有亲见其子之类聚者大小不一与他类不乱亦不相轧且有大字小小依大之状蛰説文云藏也物伏藏则安静故尔雅又训爲静也曰蛰蛰者安静而各得其所也振振但言其奋起而已绳绳则有继续未艾之意蛰蛰则又见其安静以处式相好无相犹也胡宏曰深逺哉周南之义后妃之能助其夫者事亦多矣圣人惟取不妬忌之诗至于四五者何欤愚读史至隋文帝独孤后然后知妇人之恶以妬忌爲大也自汉而下后妃之妬忌者有矣何独至于独孤后而知之吁妇人之妬妬其夫已爲非义独孤后肆其妬心不独妬文帝使不得有异生子又妬及其子焉太子勇有宠妾曰云昭训独孤怒曰睍地伐渐不可耐専宠阿云有如许豚犬遂内啓贼子广行簒夺东宫之谋外赂奸臣素造反黜储君之事而文帝亦不得其死曰独孤误我卒至宗祀絶灭生灵涂炭开皇之中天下户八百九十万唐兴抚绥三十余年至永徽初始及三百八十万戸耳吁独孤一行妬忌于宫阃之间而灭天下之戸五六百万圣人删诗立周南之义敎训万世后妃专以无妬忌为大美也意深且逺矣夫専以无妬忌爲大美则必以妬忌爲大恶矣考诸独孤后其爲大恶岂不深切着明也哉愚是以知王者欲齐其家措之天下而周南不可不学也】<br />
　　螽斯三章章四句【子贡传及申培诗説皆谓周人庆文王之多男而赋螽斯理亦无害然咏子及母更爲亲切故思齐之诗曰太姒嗣徽音则百斯男不以美文王也】<br />
　　葛覃太姒自叙治葛毕而欲归省其亲见其能勤俭孝敬也【出季本诗説解頥　此诗盖专爲归宁而作太姒在父母家所习者惟女功之事今虽已出嫁犹不变其素履不如是则不敢归见父母盖所得于家敎者居多故序谓葛覃后妃之本也本之于其父母也申培説云此诗亦太姒所自作】<br />

                    <br>
                        　　葛之覃【陆徳明本作蕈】兮施于中谷【丰氏本作逵】维叶萋萋【叶支韵此移翻与下喈喈隔三句爲韵】黄鸟于飞集于灌木其鸣喈喈【叶支韵坚夷翻　赋也葛艸名罗愿云生山泽间其蔓延盛者牵其首以至根可二十步毛传云葛所以爲絺绤女功之事烦辱者覃毛传云延也施本训爲旗逶迤之貌借以爲附丽纒绕之义中谷谷中倒其言者古人语多有之如螽斯曰斯螽苦曰苦之类萋説文云艸盛也故毛传以萋萋爲茂盛之貌黄鸟黄鹂留也或谓之黄栗留又作黄栗流尔雅名皇诗又名仓庚一名商庚一名鵹黄一名楚雀幽州人谓之黄鸎齐人谓之抟黍亦或谓之黄袍秦人谓之黄流离常葚熟时来在桑间故里语曰黄栗留看我麦黄葚熟否亦是应莭趋时之鸟也格物总论莺大胜鸲鹆黒眉嘴尖红脚青遍身黄色羽及尾又有黑毛相间三四月间鸣声音圆滑集説文云鸟在木上也灌木尔雅云丛木又云木族生爲灌族即丛也未详其义喈説文云鸟鸣声徐锴云声众且和也今曰喈喈者言不一鸣也言葛而及黄鸟者状初夏之景此时葛方盛而未可刈也然已足见其动女红之思而有念念不忘之意矣万时云首章要体认初夏光景人到意念难忘处时过景销耳目经厯似意中眼中一一活现此便是服之无斁根子】　葛之覃兮施于中谷【首二句不用韵如上章例下一句一韵】维叶莫莫【药韵】是刈【陆本作艾丰本作乂】是濩【药韵】爲絺爲绤【陌韵亦叶药韵去畧翻】服之无斁【陌韵亦叶药韵弋灼翻礼记尔雅丰本俱作射　赋也莫本古文暮字今曰莫莫者盖取稠宻隂暗之义刈芟取也濩説文云雨流需下貌释文以爲瀹也按瀹者治也盖以水治之也絺绤皆葛之成布者曲礼云爲天子削巾以絺诸侯巾以绤玉藻云浴用二巾上絺下绤以絺精而绤麤故贵絺而贱绤也刈濩理之有序絺绤成之有等皆亲董其事如三缫之类服之者以之爲服也斁説文云解也毛云厌也此言盛夏之时葛既成矣于是治以爲布而服之无厌盖预道其心之所期如此虽异日垢不忍废弃也夫知稼穑之勤者饮食则念农功知麻之勤者衣服则思女功然亦后妃淑性自尔非徒惜劳惜福念使之然也缁衣记云苟有衣必见其敝而引葛覃服之无射爲言要以古之人无斁尽如此服矣张纲云后妃之于女功志焉而不敢忘故往来于中谷以观葛之渐长而采之方其初往也葛茂盛而未成但见黄鸟飞鸣于灌木之上顔色之美声音之好有可以悦其耳目及其继往也葛成就而可采矣于此无暇及于耳目之所闻见惟知刈葛而濩之以潙絺绤専心致志服之而无厌斁焉陆佃云夫礼后织紞今乃亲葛事如此者亲蚕以劝女功之正事亲葛以劝女功之余事麻者本事也防葛者余事也张敬夫云周自后稷以农事爲务迄于今其君子则重稼穑之事其室家则重织纴之勤相与服习其艰难咏歌其劳苦此实王业之根本也夫治常生于敬畏而乱常起于骄肆使爲国者每念稼穑之劳而其后妃又不忘织纴之事则心之不存者寡矣此心常存则骄矜放恣何自而生故诵服之无斁之章则知周之所以兴诵休其蚕织之章知周之所以衰】言告师氏言告言归【微韵】薄污我私薄澣我衣【微韵】害【音曷】<br />
　　【丰本作曷下同】澣害否【有韵丰本作不】归宁【丰本作寍】父母【有韵　赋也古者诸侯之女嫁于诸侯父母在则嵗一归宁此章乃言将归宁之事盖女功成矣时已暇矣言辞也如言采言念薄言驾言之类皆语辞也师氏者女师也礼记云古者女师敎以妇　　徳妇言妇容妇功白虎通云国君取大夫之妾士之妻老无】【子者而明于妇道又禄之使敎宗室五属之女何休云选老大夫爲傅老大夫妻爲姆昏礼注云妇人五十无子出而不复嫁能以妇道敎人者爲姆女出嫁姆随之故有女师内则云大夫以上立师慈保三姆言告师氏是自已告于师氏也言告言归使师氏以己欲归宁之意转告于舅姑与夫子也白虎通云妇人所以有师何学事人之道也张敬夫云后妃之贵亦必立师傅以训之法家拂士非惟人主不可一日无后妃亦然也王安石云有天地此有男女岂以女子而可无敎乎古者设师傅保姆之官以敎王六宫故葛覃之有师氏宋姬之待傅姆民间之有女师主女敎也以今观祭祀賔客之礼琴瑟钟鼔之乐房中之诗彤史之书非学何以能之此古者后妃夫人所以能上奉神灵之统下理万物之宜也后世之君既无修身齐家之学而吕武之使监宫中者遂使人疑而不复信可哀也夫薄季云不敢大肆之辞犹楚辞言蹇言羗之类污毛传云烦也郑云烦撋之用功深阮孝绪云烦撋犹捼莏也朱子云烦撋之以去其污犹治乱而曰乱也私燕服也妇人有副袆盛饰以朝事舅姑接见于家庭进见于君子其余则私也澣説文云濯衣垢也衣谓袆衣以下至褖衣礼服也薄污以下皆后妃自审之辞非告师氏之语污私服者以服之常而垢多也澣礼衣者以服之少而垢少也盖因女工暇而归因归而治服本与絺绤无关非服既成而即澣濯之也此后妃之俭徳而服之无斁之意亦即于此处可想见矣害通作曷音之近也説文云何也害澣害否蒙上文而言何者已澣何者未澣也朱子谓审其何者当澣何者可以未澣亦通白虎通云父矩也以度敎子也广雅云母牧也育养子也释名云父甫也始生己也母冒也含生己也宁通作寍説文云安也归宁者归而问安之义吕大圭云父母在则归宁葛覃称归宁父母是也殁则使卿宁楚子庚聘于秦爲夫人宁是也周昌年云此治葛后事与七月之亟乘屋同意趂治葛之暇亟爲归宁计见过此而萋萋喈喈之景又催人矣孔頴达云在家本有此性出嫁修而不改妇礼无愆当于夫氏可以归问安否于父母张子厚诗云葛蔓青长谷鸟迁女功兴念忆归安不将贵盛骄门族容使亲心得尽欢张纲云斯干之卒章祝其女子无诒罹于父母观后妃之归宁然后知其父母免于忧也】<br />
　　葛覃三章章六句【序云葛覃后妃之本也后妃在父母家则志在于女功之事躬俭莭用服澣濯之衣尊敬师传则可以归安父母化天下以妇道也朱子谓此诗之序首尾皆是但所谓在父母家者一句爲未安若谓未嫁之时即诗中不应以归宁爲言况未嫁时自当服勤女功不足称述爲盛美子贡传则云太姒将归宁而赋葛覃子曰贵而能勤富而能俭疏而能孝可以观化矣按传谓将归宁而赋者得之惟僞増夫子之言爲狂妄可厌耳若朱传苐谓此诗后妃既成絺绤而赋其事虽亦无害但言告师氏一莭反无着落恐非诗意齐鲁韩三家又以爲康王时诗皆不足信】<br />
<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷五<br />
　　钦定四库全书<br />
　　诗经世本古义卷六<br />
　　明　何楷　撰<br />
　　殷文丁之世诗五篇<br />
　　采薇劳戍役也周公季歴以戍役伐戎获防而归代为述征之辞以劳之【据诗中有一月三防之语以竹书考之文丁十一年周公季歴伐翳徒之戎获其三大夫来献防其事与三防合即此诗之所为作也翳徒当是猃狁别号或其君长之名汉书匈奴传云匈奴其先夏后氐之苖裔曰淳维唐虞以上有山戎猃狁薰粥居于北邉随草畜牧而转移顔师古谓山戎猃狁薰粥皆匈奴别号然则翳徒以戎名正所谓山戎耳又竹书于季歴献防之后即书王杀季歴沈约注云王嘉季歴之功锡之圭瓒秬鬯九命为伯既而执诸塞库季歴困而死因谓文丁杀季歴竹书小注亦云执王季于塞库覊文王于玉门鬰尼之情辞以作歌其来乆矣季歴有劳而不见察鬰邑不得志而死非文丁杀之也而曰王杀者所以深着文丁之失耳虽于他书无所见而此事或者不诬季歴死于文丁十一年则文王嗣位当即在文丁之世而孔丛子载子思述子夏之言谓殷王帝乙之时王季以九命作伯于西受圭瓒秬鬯之锡故文王因之得专征伐后之编史者如皇王人纪通鉴前编诸史防编之类因孔丛之言谓王季于帝乙时尚在遂系文王嗣位于帝乙之世今以意防之正谓帝乙命文王为西伯实仍王季九命作伯之旧耳非指王季为帝乙所命也古人文字质直不善读者鲜不以疑似失之徃徃类此】<br />
　　采薇采薇【微韵与下曰归以隔句为韵】薇亦作【叶遇韵臧祚翻】止【豊氏本作只下同】曰归曰归【微韵】岁亦莫【叶遇韵莫故翻陆徳明本作暮】止靡室靡家【叶遇韵古慕翻】玁【汉书申培説丰本俱作猃下同】狁【汉书作允】之故【遇韵】不遑启居【叶遇韵读如自俱遇翻】玁狁之故【同上　赋也薇解见草虫篇重言采薇者不一采也作起也犹言怒生也止通作只説文云语己词也后仿此曰者预计之词莫晚也此代为将士追述之言曰我向从戍临行正是春月采取薇菜之时其薇菜已生而出地矣斯时心口相语当何时归乎何时归乎连言之者念归之切虑其当在嵗晚也靡通作无盖音近也男有室女有家今男不得以室为室女不得以家为家所谓靡室靡家也玁狁毛传云北狄也郑云今匈奴也按説文玁作猃长喙犬也狁据前汉书本作允説文无狁字意即左传所谓允姓之奸居于州者因其为狄故以犬呼之曰玁狁耳遑説文云急也启尔雅云跪也按启之训跪其义难通展转推寻当是启音同跽通作跽耳跽説文云长跪也谓伸两足两膝着地而立身也凡有所献于尊者必拜跪而进之此盖指将父将母之事也以玁狁侵陵之故身当出戍不能急急为启居之计启所以求父母之欢居所以图栖止之逸也朱子云叙其勤苦悲伤之情而又风以义也】　采薇采薇薇亦柔【尤韵】止曰归曰归心亦忧【尤韵】止忧心烈烈【屑韵】载饥载渴【叶屑韵巨列翻】我戍未定【叶青韵唐丁翻】靡使归聘【叶青韵读如俜滂丁翻　赋也柔郑云谓脆脕之时朱子云始生而弱也心亦忧止忧归期之逺也烈説文云火猛也严云如火烈烈言内热也载之言则亦音近也辅广云此章言其在路之情故曰忧心烈烈载饥载渴凡人在道路时饥渴固有所不免故卒章言其归路之情亦曰载饥载渴苏辙云内忧归期之逺而外为饥渴之所困亦甚病矣我托为戍役之自我也后仿此定説文云安也郑云止也我戍未定谓未至戍所而安止也使指同戍者言聘毛云问也徐锴云字乆耳访问之以耳也孔颖逹云谓问安否之义靡使归聘同行无归人谁可使问其家之安否也】　采薇采薇薇亦刚【阳韵】止曰归曰归岁亦阳【韵】止王事靡盬【麌韵】不遑启处【叶麌韵读如取此主翻】忧心孔疚【叶职韵讫力翻】我行不来【叶职韵六直翻　赋也刚朱子云旣成而刚也三山李氏云始遣戍时薇始生其后薇长而柔又其后薇壮而刚以见天时之变尔戴侗云薇即苦益菜生山中冬晚抽牙至春柔矣夏而刚宜芼豕诗曰薇亦刚止嵗亦阳止薇盖至夏而刚也愚按据戴説以阳为夏则此云阳者谓正阳之月乃巳月也与日月阳止之觧不同首章言嵗亦暮止预期之辞也此言嵗亦阳止即景之辞也虽均以曰归发端而命意各别王事谓封疆守御之事盬毛云不坚固也按盬乃河东盐池之名盐最易消故为不坚固之义王事靡盬者谓王事不可使之不坚固故当竭力以图之也愚意此説亦迂以音求之直是盬固音近通作固耳言王事无可恃以为固者故外侮来侵如此也不遑启处与首章不遑启居义同但彼就初上道言此则已至戍所而复兴内顾之思耳忧心孔疚与次章忧心意亦有异彼忧归期之逺此则根王事靡盬生来愤激国难以成败利钝未可逆知故忧之而至于甚病也行是戍已定而复他有所行意当时必有趋利捣巢之事故下章以戎车既驾一月三防言也来郑云犹反也据家曰来朱子云此见士之竭力致死无还心也凌蒙初云我行不来奋然自誓壮气凛凛自与不我活兮不同沈莲冈云言情处委曲悲伤言义处慷慨激烈自是动人】　彼尔【尔雅注説文俱作茧】维何维常之华【麻韵】彼路斯何君子之车【麻韵】戎车旣驾四牡业业【叶韵】岂敢定居一月三防【叶韵　兴也尔説文云丽尔也犹靡丽也从冂从防尒声与爽同意徐锴云犹歴歴然希疏防缀见明也説文又引此诗句作薾云华盛貌二义俱通常常棣也解见常棣篇常棣之华甚盛秦子所谓作人当如常棣灼然光发是也路戎路斯此也君子谓主帅则季歴是也戎路乃主帅所乘若下文所谓戎车则总括五戎而言路车亦在其内朱子即以路当戎车非是按周礼车仆所掌有戎路广车阙车苹车轻车五者戎路即革路王在军所乘也广车横陈之车备更迭战者阙车游军乘以补阙者苹车苹读为屏所用对敌以自蔽隠者轻车所以驰敌致师者此五者皆兵车所谓五戎也不独天子有之巾车职云革路以即戎以封四卫故春秋传曰公丧戎路又王赐晋侯戎路之服又防十四年栾鍼曰吾有二位于戎路是则侯国亦有戎路也邲之战楚君之戎分为二广是侯国亦有广车也又邲之战楚使潘党率游阙四十乘是侯国亦有阙车也孙子八陈有苹车之陈又曰驰车千乘是苹车轻车侯国皆有也殷车制无考但即周礼例之内之卿大夫士视外之侯伯子男命数相等固知所乘为戎路而自广车以下四等之车其皆为行间所必备明矣诗之兴意以棣华之盛况兵车之盛非但为一君子之车言也又陆佃云常棣华蕚上承下覆甚相亲尔此以尔通作迩取义以兴将帅士卒互相亲尔亦自可通但此诗只言华不曾及蕚未可与鄂韚之诗同论耳驾説文云马在轭中也业所以餙悬钟鼔者诗簴业维枞是也借为动而不息之貌故曰业业也岂敢定居郑云岂敢止而居处自安也陆化熈云岂敢定居内有工夫如坐则运筹行则决战退则坚壁进则攻取是也岂敢在心上看防説文云军获得也春秋传齐人来献戎防之防一月三防当时适有此事即竹书所谓获三大夫来献防是也三防之事别无所见故知此诗为王季伐翳徒之役无疑也以常华推之其时正在夏间故于师旣还而述其功以劳之耳旧説泥于小序歌遣之説乃以为预期之词正与説梦何异又郑孔谓遣戍有三时故所遣有先中后三軰陆佃因之遂谓其到有先后各能获防故曰一月三防皆迂滞附防不成义理左文十三年郑伯防公于棐请平于晋郑大夫子家赋载驰之四章鲁季文子赋采薇之四章郑伯拜公荅拜】　驾彼四牡四牡骙骙【叶微韵读如颀渠希翻】君子所依【微韵】小人所腓【微韵】四牡翼翼【职韵】象弭鱼服【叶职韵鼻墨翻】岂不日【陆徳明云日音越又人栗反今按日音越则是作曰字】戒玁狁孔棘【职韵　赋也三防既奏可以归矣然戍事未毕犹未敢弛备遽归昔人言北狄畏暑耐寒又秋气折胶则弓弩可用故秋冬尤易为侵暴必留屯以防之此章所述正其事也骙説文云马行威仪也重言骙骙者非一马也此归而屯戍非趋利进战之时故与上章业业之象不同但见羣马之行动有威仪而已君子即上章君子依慿依也小人托为戍士自称之辞腓説文云胫腨也程子云腓有从动之义人之腓身行则从动刘彛云君子则依之以为御备也小人则腓之以为进退也愚按腓本实字今借作虚字解终觉牵强凡古文音同及偏傍同者多通用此腓字当即是厞字厞説文尔雅皆云隠也楚辞隠思君兮厞侧礼记取庙之西北厞薪用防之皆训作隠此曰小人所厞者言戍士亦借是车以自隠蔽也陈祥道云古之用兵也险野人为主易野车为主险野非不用车而主于人易野非不用人而主于车车之于战动则足以冲突止则足以营衞将卒有所芘兵械衣装有所赍昔周伐郑为鱼丽之陈先偏后伍伍承弥缝邲之战楚君之戎分为二广广有一卒卒偏之两先偏后伍伍从其偏也卒偏之两两从其偏也先其车足以当敌后其人足以待变则古者车战之法畧可知也按曰伍曰两曰卒皆以人言曰偏曰广皆以车言周礼五人为伍五伍为两四两为卒即司马法所谓二十五人为两百人为卒也左传杜注车十五乘为大偏九乘为小偏其尤大者又有二十五乘之偏周鱼丽之偏二十五乘之偏也楚二广之偏十五乘之偏也广即广车説见上章楚以十五乘为一广亦用旧偏法西麓周氏云古者战陈士卒必与车乘相丽故左传曰卒乘辑睦章氏云车战之法每车用甲士三人歩卒七十二人行则以车为衞居则以车为营顾起元云古者以马驾车秦晋韩原之战惠公乘小驷昭公元年晋荀吴败狄于大卤始毁车崇卒而单骑自此始或问六韬有骑战何言古无单骑曰六韬伪文非太公着杜牧之注孙子曰黄帝险于蚩尤以中夏车徒制夷虏骑士此乃弧矢之利也牧之此言必有所据徐光启云读君子所依二句想见古人用车之法今宜模仿此意变通其制度极是国家根本之策若以房琯为口实防于惩噎废飱矣岂古无以歩骑败者乎翼鸟羽也翼翼程子云行列整治之状又季本云言马之欲行如鸟舒翼也象兽名此谓象牙也弭説文云弓无缘可以解辔纷者毛云弓反末也所以解紒也亦名别埤苍云别弓反末戾也孔云尔雅弓有缘者谓之弓谓缴束而漆之无缘者谓之弭不以缴束骨饰两头者也紒与结义同防束有结用以解之故曰所以解结也兵车三人同载左人持弓中人御车御人自当佩觞不专待射者解结弭之用骨自是弓之所宜亦不为解辔而设但巧者作器因物取用若辔或有紒可以助解之耳一説李廵谓骨饰两头曰弓不以骨饰曰弭郭璞毛诗拾遗云毛训象弭谓弓反末以象骨为之盖俗説之误弭者弓之别名谓以象牙为之今西方有以犀角及器角为弓者鱼服以鱼皮为矢服陆玑云鱼兽之皮也鱼兽似猪东海有之一名鱼貍其皮背上斑文腹下纯青今以为弓□歩义者也其皮虽干燥以为弓□矢服经年海水将潮及天将雨其毛皆起水潮遝及天晴其毛复如故虽在数千里外可以知海水之潮气自相感也按左传夫人鱼轩服虔亦云鱼兽也服盛矢器周礼仲秋献矢服国语檿弧箕服是也本作箙初学记云织竹曰以皮曰箙箙者柔服之义者相迫之名陈祥道云周礼田弋用笼箙以竹为之则凡非笼箙皆皮也中秋献矢箙盖皮以秋坚也然所谓鱼服者鱼皮之坚者皆可为之不必鱼兽而已弓与弩有三等矢箙亦三等则箙之长短视矢为之也戒説文云警也棘郑云急也当通作防承上文言行间之人整肃器械何日不然虽无事之时凛如大敌将至者以玁狁徃来飘忽至如风雨诚不可以忘备也蔡汝楠云岂敢定居繇君子有不测之畧岂不日戒繇君子有不懈之心采薇虽咏戍役之情而将道亦自可见一説日戒就心言亦通钱天锡云怠惰偷安无果敢之气则谓之定居疎忽慢敌无敬谨之心则谓之不戒豊道生云上章旣叙其战防此又述其日警之志则所以美其忧国之诚终始不忘而劳之也】　昔我徃矣杨柳依依【微韵】今我来思雨【去声】雪霏霏【微韵豊氏本作防防】行道迟迟【支韵】载渴载饥【支韵盐铁论作饥】我心伤悲【支韵】莫知【盐铁论作之】我哀【叶支韵鱼羁翻　赋也昔我徃矣即首章所言采薇之时也杨柳木二种然相似而称之易混尔雅云杨蒲柳即本草之水杨也陆玑云有两种皮正青者曰小杨其一种皮红者曰大杨皆长广于柳叶皆可为箭笴左传所谓董泽之蒲是也亦名杨柳柳説文云小杨也本草注云柳叶狭长青绿枝条长软草木志畧云柳曰天棘斩其枝横倒曲直挿之皆生其华谓之絮随风如飞雪夏小正云正月柳稊稊者发孚也注云稊芽也衍义云柳华即初生有黄蘂者及其华干絮方出谓之柳絮陆云柳柔脆易生之木与杨同类陈藏器云江东通名杨柳北人都不言杨杨树叶短柳树叶长旧説顺挿为柳倒揷为杨朱子云柳杨之下垂者杨柳之扬起者依依者初抽条时嫋嫋不定如欲依倚他物也思语辞雨雪解见北风篇霏霏朱子云雪甚貌按二十四气十月立冬之后为小雪至大雪则为十一月节气此言霏霏当在十一月以后也白虎通云古者师出不逾时者为怨思也天道一时生一时飬人者天之贵物也逾时则内有怨女外有旷夫故诗曰昔我徃矣杨柳依依今我来思雨雪霏霏迟迟毛云长逺也程子云言行道迟迟则见归思之切郑云行反在于道路犹饥渴言至苦也莫疑词犹论语文莫吾犹人之莫哀即伤悲言或有知我之情者否乎严云言莫知其劳苦乃所以深知之也范景文云去日则盻前期归日则感徃事懐此凄恻不啻在己也范祖禹云予于采薇见先王以人道使人后世则牛羊而已毛云君子能尽人之情故人忘其死朱子云首章言征夫之出盖以玁狁不可不征故舍其室家而不遑宁处二章则既出而不能不念其家三章则竭力致死而无还心盖不复念家矣四章五章则唯勉于王事而欲成战伐之功也卒章则言事成之后极陈其劳苦忧伤之情也其序如此程子云上能察其情则虽劳而不怨虽忧而能励矣】<br />

                    <br>
                        　　采薇六章章八句【序云遣戍役也文王之时西有昆夷之患北有玁狁之难以天子之命命将率遣戍役以守衞中国故歌采薇以遣之出车以劳遝枤杜以勤归也毛公云遣将率及戍役同歌同时欲其同心也季本辨之云古者出师以丧礼处之则无宴乐故无遣诗及其献防代还则歌凯以归故极美其功而曲叙其情以为劳诗也邹忠亦云序以采薇为遣戍夫杨柳依依则正薇柔时也雨雪霏霏则正嵗暮时也抚今追昔道其实歴之景如此若云预道归时之景岂有方遣之日而遂以为昔徃是庄子所谓今日适越而昔日至矣今按一月三防自是纪述实事之语若遣行时安得有此子贡传以为劳师之诗是已而但系之宣王之世申培説亦以为宣王之世既驱猃狁劳其还师之诗此盖惑于汉书匈奴传之説谓懿王时王室遂衰戎狄交侵暴虐中国中国被其苦诗人始作疾而歌之曰靡室靡家玁狁之故岂不日戒玁狁孔棘至懿王曽孙宣王兴师命将以征伐之诗人美大其功而或又泥采薇出车篇中昔我徃矣四语文气相类则谓二诗果皆同时之作今苐思薇作薇柔杨柳依依与黍稷方华逈不相及且彼归于春日迟迟此归于雨雪霏霏冬春了然乌可混也又况采薇三防正值常华而出车获丑乃在二月其奏功之期尤相去之逺乎頼有竹书为据则知此诗实作于王季之时不属之文王亦不属之宣王矣】<br />
　　卷耳太姒欲文王求贤审官也【序云卷耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也按史记称文王立为西伯礼下贤者日中不暇食以待士士以此多归之太顚闲夭散宜生鬻子辛甲大夫之徒皆徃归之是诗也其作于文王初即位之时多贤未来归之日乎刘敞云后妃但主内事所职隂教善不出闺壸之中业不过笾馈之事何得知天下之贤而思进之乎且令自古妇人欲干预政事故引此为证初虽以进贤审官为号已而晨鸣便无可奈何矣盖后妃于君子有夙夜警戒相成之道此诗言警戒人君之意不谓自巳求贤审官也郝敬云或者谓妇人勿与外事然则鸡鸣之觧佩十乱之邑姜非乎不越酒食不及爵赏借中馈以効箴故谓之志而已岂妇无公事休其蚕织之谓哉】<br />
　　采采卷【尔雅作菤】耳不盈顷筐【阳韵丰氏本作匚】嗟我怀人寘彼周行【叶阳韵戸郎翻　赋也采説文云捋取也重言采采非一采也卷耳艸名尔雅以为苓耳广雅以为枲耳幽州人谓之爵耳以其形似防耳故有耳之号江东呼常枲郭璞云亦曰胡枲陆玑云叶青白色似胡荽白华细茎蔓生可煮为茹滑而少味四月中生子如妇人耳珰故又谓之耳珰艸也罗愿云幽冀谓之防菜或又谓之常思菜一名葹一名羊负来博物志曰昔中国无此言从外国逐羊毛中来此物既称胡枲必是胡物但其名出后代耳卷耳野中所多日夕羊下来多负以归以此得名未可知也本艸云即今苍耳多刺丛生如盘麴蘖中多用之按张敬夫诗采耳元因备酒浆其説本此后妃之贵必不自采卷耳淮南子称瞽师庶女位贱尚葈许叔重曰尚主也葈者葈耳菜名也主是官者至微贱也瞽师庶女复贱于主葈之官故云观此则主枲之官位之微者周礼顾不可考或成周以前有之如醢人酒人之属也郝云妇人以缝衣裳羃酒浆为事葛覃衣裳也卷耳酒浆也顷本头不正之义通作倾説文云仄也韩诗云欹也筐竹器欧阳脩云卷耳易得顷筐小器也然采采而不能顿盈后妃以采卷耳之不盈而知求贤之难得因物托意讽其君子嗟説文云咨也易注云佐也言之不足以尽意故发此声以自佐我后妃自谓懐后妃自思也人谓贤人之未用者寘置周宻也俱见説文行毛传云列也师师济济宻布朝列曰周行左防十五年君子谓楚于是乎能官人官人礼之急也能官人则民无觎心诗曰嗟我懐人寘彼周行能官人也王及公侯伯子男甸采衞大夫各居其列所谓周行也后妃言嗟我思欲君子敷求哲人布满有位亦惟恐朝之不盈也张纲云夫易得之菜以实易盈之器又采采而不已然且不能顿盈况贤才之士为难得百官之位为至众欲求难得之材以实至众之位可不思念之乎又荀子云卷耳易得也倾筐易盈也而不可以贰周行故曰心枝则无知倾则不精贰则疑惑刘敞本荀子之意以説此诗云采卷耳者欲求盈筐今不得盈心不在故无获也以言治国当求贤耳亦以心不专故贤不来矣如是顷筐无所获则失其所愿周行无所寘则失其所治此为后妃警戒求贤审官也亦通】　陟彼崔嵬【灰韵】我马虺【九经考异作防丰本作虫】隤【灰韵尔雅作穨説文作頺】我姑【説文作夃音同云秦以市买多得为夃】酌【丰本作勺】彼金罍【汉书注作】维以不永怀【叶灰韵乎乖翻　比而赋也陟説文云登也崔説文云大髙也嵬説文云髙不平也又尔雅云石山戴土谓之崔嵬马比在位诸臣易曰用拯马壮吉亦以马比臣也虺似蛇而小解见斯干篇隤説文云下坠也按孙炎解虺隤为马退不能升髙之病愚意犹今人言蛇倒退是也姑且也酌説文云盛酒行觞也后妃饮酒而以酌言则是与文王对酌也罍酒尊也顾起元云梁孝王有罍尊直千金戒后世善寳之古之酌酒皆取罍故庙堂之上罍尊在阼牺尊在西字本作櫑形似壶目刻木作云雷象名罍取于云雷故也大者受一斛韩诗言天子以玉饰诸侯大夫皆以黄金饰士以梓孔頴逹谓天子以玉经无明文士无饰言其木体则以上同用梓而加饰耳所以刻云雷者以盛酒故取其阳气发逹又象云雷博施如人君下及诸臣也沈括云余尝得一古铜罍环其腹皆有画正是人间屋梁所画曲水细观之乃是云雷相间为饰如□者古云字也象云气之形如□者雷字也象囘旋之声皆一□一□相间永毛云长也怀説文云念思也后妃言文王以身任国家之重当忧患之时犹之登崔嵬者然惟此二三在位戮力公家譬马之虺隤其力亦孔殚矣而所欲求之贤人未知尚在何所微独我忧念之文王亦当忧念之人亦有言惟酒可以忘忧我姑且饬治中馈与文王对酌以相寛解庶不至长介怀而不释也盖无所聊頼之辞后章放此】　陟彼高冈【阳韵】我马黄【阳韵】我姑酌彼兕觥【叶阳韵姑黄翻陆徳明本丰本俱作觵】维以不永伤【阳韵比而赋也尔雅云山脊曰冈黄者毛云马病则黄朱子云病极而变色也兕兽名解见吉日篇其角可以为爵即兕觥也觥亦罚爵韩诗云觥受五升觥廓也所以着明之貌君子有过廓然着明陆佃云兕善抵触故先王之制罚爵以兕角为之酒阳物也而善发人之刚其过则在抵触故先王制此以为酒戒既言金罍又言兕觥者金罍所以盛酒及其注之兕觥然后饮之酌酒行觞湏此二器故两言酌彼也伤説文云创也创者痛也盖忧思之极也苏辙云此章意不尽申殷勤也凡诗之重复类此】　陟彼砠【説文作岨陆本作□集韵作□】矣我马瘏【虞韵陆云一作屠非】矣我仆痡【虞韵陆本作铺】矣云何吁【虞韵尔雅注作盱丰本作于】矣【比而赋也砠本作岨説文云石戴土也毛亦云石山戴土曰砠瘏痡説文皆云病也孙炎云瘏马疲不能进之病痡人疲不能行之病云何者自问之辞也吁説文云惊也升髙必资马驭马必资仆马以比宣力四方之臣仆以比倡率羣僚之臣石山戴土既已不良于行而我又马瘏仆痡安能有济计无所出惟有深懐惊怛而已始而懐继而伤终而吁一节深一节王闻而求贤审官之念不勃然生哉又尔雅注引此句吁作盱长目逺望也盖望贤者之来而解吾思也尤有味范景文云四矣字亦是乱辞其音方终不更迟之又乆也晋束晢读书赋云读卷耳则忠臣喜诵蓼莪则孝子悲】<br />
　　卷耳四章章四句【子贡传谓文王遣使求贤而闵行役之囏也劳之以卷耳申培説亦云文王遣使求贤而劳之以诗今观章首二句采耳乃中馈之业懿筐亦女执之器其必非文王语明矣朱子则以此诗亦后妃所自作后妃以君子不在而思念之可以见其贞静专一之至意谓当文王朝会征伐之时羑里拘幽之日而有此诗则恐鄙事非后妃所执大路非后妃所遵而更复登山饮酒乘马擕仆何其言之不伦一至于此纵极賛为増伉俪之重得性情之正而其为义亦小矣若防山王氏直以为劳媵妾之归宁而作无稽斯甚又齐鲁韩三家皆以为康王时诗亦不足信】<br />
　　鹿鸣文王燕羣臣嘉宾之诗【出陈乐书　按史记周本纪云公季卒子昌立是为文王笃仁敬老礼下贤者日中不暇食以待士士以此多归之意即鹿鸣南山有防诸诗之所为作也序云鹿鸣燕羣臣嘉宾也既饮食之又实币帛筐篚以将其厚意然后忠臣嘉宾乃得尽其心矣孔丛子引孔子之言曰于鹿鸣见君臣之有礼也而仪礼注则云鹿鸣者君与臣下及四方之宾燕讲道脩徳之乐歌左传叔孙豹如晋晋悼公享之工歌鹿鸣之三三拜晋侯使行人问焉对曰鹿鸣君之所以嘉先君之好也敢不拜嘉又仪礼于燕礼乡饮酒礼皆歌鹿鸣四牡皇皇者华注谓歌鹿鸣取嘉宾示善道又乐其明昭之徳可则效也四牡取其勤劳王事忠孝之至以劳宾皇华取自以不及欲谘谋贤知自光明谓之升歌三终大射礼亦歌鹿鸣三终大戴记投壸篇云凡雅二十六篇共八篇可歌鹿鸣貍首鹊巢采蘩采苹伐檀白驹驺虞刘公瑾云凡上下通用之乐止是小雅二南诸诗而无歌大雅者可见大雅独为天子之乐此二雅大小所以分也朱传因之以为此燕飨宾客之诗郝敬云此诗初本燕羣臣嘉宾作犹关雎本后妃之德虽乡射燕礼用之未可遂为乡射燕礼之乐歌也又按学记云大学始教皮弁祭菜示敬道也宵雅□三官其始也郑氏云宵之言小也□习也习小雅之三谓鹿鸣四牡皇皇者华也此皆君臣宴乐相劳苦之诗盖以居官受任之美诱谕其初志故曰官其始也章潢云观鹿鸣之诗后世燕射上下通用无非示人尊贤求教之意】<br />
　　呦呦鹿鸣【庚韵以下二章例之则此句非韵】食野之苹【庚韵】我有嘉宾鼓瑟吹笙【庚韵】吹笙鼓簧【阳韵】承筐【丰氏本作匚】是将【叶阳韵资良翻】人之好【去声】我示【郑本作寘】我周行【叶阳韵户郎翻　兴也呦説文云鹿鸣声也鸣非一鹿故曰呦呦许慎云鹿之性见食急则必旅行陆佃云鹿性警防分背而食以备人物之害盖鹿萃善走者分背而食食则相呼羣居则环其角外向以防物之害己而毛诗草虫经曰鹿欲食皆鸣相召志不忌也周官曰视朝则皮弁服皮弁正以鹿皮为之盖取诸此易林云白鹿鸣呦呼其老少喜彼茂草乐我君子苹尔雅云藾萧也郭璞云今藾蒿也陆玑云叶青白色茎似箸而轻脆始生香可生食又可蒸食毛传説文皆以为萍按萍乃水中所浮者非野所生非鹿所食故郑笺不从而罗愿驳之以为古人以水草之交为麋则麋鹿亦食水草今鹿豕多就水傍食又人家飬豕皆以萍食之何嫌于鹿不食乎愚谓罗説非也考尔雅先云萍蓱又云苹藾萧萍苹字异实非一物安得混苹为萍乎又唐徳宗聼政暇博览羣书一日问宰臣诗食野之苹苹是何草杨珏以尔雅藾萧为对上曰诗疏叶圆而花白丛生野中似非藾萧今按诗疏中都无此语不知何出野有苹而羣鹿相呼以食之以兴君有礼而众嘉宾相率以趋之古语谓桃李不言下自成蹊即此意也旧説以鹿呼同类如君呼臣子似不成义理家语孔子曰关雎兴于鸟而君子美之取其雌雄之有别鹿鸣兴于兽而君子大之取其得食而相呼若以鸟兽之名嫌之固不可行也陆贾云鹿鸣以仁求其羣关雎以义鸣其雄刘昼云夫鸟兽之丑苟有一善诗人歌咏以为美谈奚况人之有善而可弃乎按昔裴安祖讲鹿鸣而兄弟同食诗之可以兴如此我主人自谓也嘉善也嘉宾谓所燕之客孔頴逹云燕礼于客之内立一人为宾使宰夫为主与之对行礼其实君设酒殽羣臣皆在君为之主羣臣总为宾也燕礼云若与四方之宾燕则迎之于大门内四方之宾惟迎之为异其燕皆与臣同按序以羣臣嘉宾对言则似谓羣臣为本国之臣嘉宾为四方之宾然诗不言羣臣惟言嘉宾则总谓羣臣为嘉宾待臣之厚也朱子曰于朝曰君臣焉于燕曰宾主焉先王以礼使臣之厚于此见矣鼔严粲云动也谓动其声也陈旸云尔雅曰所以鼓柷谓之止所以鼓敔谓之籈徒鼓钟谓之脩徒鼓磬谓之寋繇是观之凡所以作乐者古人皆以为鼓则所以作琴瑟笙簧谓之鼓不亦可乎又按易亦以击缶为鼓缶瑟解见关雎篇笙説文云正月之音物生故谓之笙又刘熈云笙生也象物贯地而生也世本云随作笙未详何代人礼记云女娲之笙簧张揖云以匏为之十三管宫管在左方尔雅云大笙谓之巢小者谓之和巢风俗通作郭云列管匏中施簧管端大者十九簧小者十三簧乡射记云三笙一和而成声言三人吹笙一人吹和也许氏云古者造笙以曲沃之匏汶阳之篠有长短之制法象凤皇其形凤翼其声凤鸣大者名巢以众管在匏有凤巢之象小者名和以大者倡则小者和也按笙以匏竹合而成声而在八音中独以匏称者盖所重在匏也唐恊律郎刘贶作大乐令壁记谓女娲氏列管于匏以应立春今以木易匏而漆之无匏音矣惟荆梁之南尚仍古制鼔瑟吹笙即燕乐也瑟在堂上笙在堂下古者主人三献礼成之后而乐作记所谓凡举爵三作而不徒爵故作乐以乐之燕礼篇云小臣纳工工四人二瑟小臣左何瑟面鼓执越内弦右手相入升自西阶北面东上坐小臣坐授瑟乃工歌鹿鸣四牡皇皇者华卒歌笙入立于县中奏南陔白华华黍乃间歌鱼丽笙繇庚歌南有嘉鱼笙崇丘歌南山有防笙繇仪遂歌乡乐周南关雎葛覃卷耳召南鹊巢采蘩采苹大师告乐正曰正歌备按小臣相工者也工四人谓二瑟二歌也左何瑟以左肩担瑟也面鼔谓可鼓者在前也越瑟底孔也内以瑟侧向身也右手相以右手扶瞽也授瑟相者以瑟授瞽工也间歌者谓堂上堂下一歌一吹更迭而作也笙以笙吹诗也先鼔瑟而后吹笙故诗言之序云尔重言吹笙者引下鼓簧之文也簧笙中之簧解见君子阳阳篇严云吹笙则动其簧而发声承借也筐篚属承之以筐指币帛言书曰篚厥黄是也将奉也孔云饮有酬宾送酒之币食有侑宾劝饱之币或疑燕礼无用币之文儿焘谓周语云先王之燕体解节折而共饮食之于是乎有折爼加豆酬币宴货以示容合好则燕未尝不用酬币也朱子云君臣之分以严为主朝廷之礼以敬为主然一于严敬则情或不通而无以尽其忠告之益故先王因其饮食聚防制为燕飨之礼以通上下之情而言其礼意之厚如此人指嘉宾也好犹爱也人之好我指平日言示垂示也垂象示人之示孔云古字以目视物以物示人同作视字后世作字目视物从示傍见示人物作单示字周説文云宻也行毛传云列也与卷耳篇同解以众宾与燕者森然在列亦谓之周行言我之于嘉宾既有琴瑟以乐之又有币帛以将之矣彼嘉宾固素爱我者庶乎当此时而有以示我于济济行列之中乎万时华云嘉宾素有忠爱之心而情适于燕乐之时庶防志意舒展言语得尽若君以燕享结其臣之欢心则非所以为君臣因君之燕享而后输好我之恍亦非所以为臣矣严云以告我者为相爱盖道之使言也礼记子曰私惠不归徳君子不自留焉引此诗言人有私惠于我而不合于徳义之公君子决不留之于己也朱子云盖所求于羣臣嘉宾者如此夫如是是以君臣上下诚意交孚而莫不一出于正所以和乐而不滛也】　呦呦鹿鸣食野之蒿【豪韵】我有嘉賔德音孔昭【叶豪韵则豪翻】视【丰氏本作示】民不恌【叶豪韵鲁刀翻左传説文中论丰本俱作佻】君子是则是效【叶豪韵何高翻中论作效】我有防酒嘉賔式燕以敖【豪叶　兴也蒿尔雅説文皆云菣也郭璞云今人呼为青蒿香中炙啖者为菣陆玑云青蒿荆豫之间汝南汝隂皆云菣也本或云牡菣者牡衍字牡菣乃是蔚非蒿也陆佃云蒿之类至多如青蒿一类自有两种有黄色者有青色者本草谓之青蒿亦恐有别也陜西绥银之间有青蒿在蒿丛之间时有一两株逈然青色土人谓之香蒿茎与常蒿悉同但比常蒿色青翠一如松桧之色至深秋余蒿并黄此蒿犹青气稍芬香恐古人所用以此为胜又尔雅云蘩之丑秋为蒿则蘩萧莪之类至秋老成通名为蒿德音善言也与上章示我周行相应孔甚昭明也此言嘉宾教益于我皆有德之言甚昭明也焘谓此作乐坐燕之后而复行旅酬之礼时也乡射礼云古者于旅也语疏义云宾筵之初礼乐方盛言语则慢矣迨至旅酬则礼已成乐已备于是而语乃无嫌也视民曹氏云与视民如伤同义恌轻薄也其视民也不敢以轻薄之意视之故其所言无非造福民生之言君子賛美嘉宾也则法效学也言嘉宾以不恌之徳而形为孔昭之音信乎其为君子而我当尊所闻而师法之也此二句解依左传昭十年季平子伐莒取郠献俘始用人于亳社臧武仲在齐闻之曰周公其不飨鲁祭乎周公飨义鲁无义诗曰徳音孔昭视民不佻佻之谓甚矣而壹用之将谁福哉又昭七年公至自楚孟僖子病不能相礼乃讲学之苟能礼者从之仲尼曰能补过者君子也诗曰君子是则是效孟僖子可则效已矣式用也燕通作宴説文云安也按贾逵曰不脱履升堂曰宴安之意也左传云享以训共俭宴以示慈惠敖毛云游也严云言其礼之从容也我与之燕饮而敖游庶乎从容欵洽而有磨砻浸润之益非徒游燕而已】　呦呦鹿鸣食野之芩【侵韵】我有嘉賔鼓瑟鼓琴【侵韵】鼓瑟鼔琴【同上】和乐【音络后同】且湛【叶侵韵持林翻楷家君讳也説文本作媅释文作耽】我有防酒以燕乐嘉賔之心【侵韵兴也芩草名陆玑云茎如钗股叶如竹蔓生泽中下地咸处牛马亦喜食之罗愿云鹿鸣所食三物一曰苹】<br />

                    <br>
                        　　【今藾蒿始生香可食二曰蒿蒿甚香三曰芩芩亦香草盖草木之臭味相同有同类食之之义琴解见关雎篇陈云頥天下之和者乐也穷乐之趣者琴也八音以丝为君丝又以琴为君此尔雅旣释五音即次以琴而必先言瑟者瑟与琴相湏为用异于琴者以丝分而音细耳故四代之乐大琴必配以大瑟中琴必配以小瑟又礼瞽蒙掌鼓琴瑟诗鼓瑟鼓琴书琴瑟以咏大传大琴大瑟皆并言之盖古制也然乡饮酒礼二人皆左何瑟燕礼小臣左何瑟乐记清庙之瑟诗并坐鼓瑟何不日鼓瑟皆不及琴者以瑟见琴也又云文王之燕羣臣嘉宾始则鼓瑟吹笙吹笙鼓簧者以其乐主盈遇之之诚有加而无已也终则鼓瑟鼓琴先瑟而后琴者以反为文示其有常而无变也焘谓首章言鼓瑟吹笙至此复言鼓瑟鼔琴者盖旅酬将终作无算乐之时也先是作乐乐宾之后君命曰以我安言以我故安坐也皆对曰诺敢不安既而君曰无不醉命尽醉也皆兴对曰诺敢不醉于是旅酬礼毕无筭爵言以醉为节不限数也公有命彻幕公尊有幕今彻之示欲罄此尊意勤厚也然后皆升堂反坐无筭乐向者献酬有节笙歌间合皆三终今曰无筭不拘三也此诗鼓瑟鼔琴重言义或因此及宵执烛奏陔夏而后出邓元锡云终之以乐成之以礼爱敬交通拜坐互起旣腆厥终复惟其始此古者君礼臣臣事君一体相待而成之道也耽通作媅説文云乐也愚按字乆甚盖言乐之甚也燕乐燕而乐也严云言非徒养其气体也偕之燕饮以乐其心庶其罄竭而无隠耳盖上下之情不通则忠臣嘉宾虽欲尽心以告君而其势分隔絶有不可得者非为必待燕而后尽其心也毛云夫不能致其乐则不能得其志不能得其志则嘉宾不能竭其力陆化熈云心字最重盛世所以地天交泰堂帘不隔而絶无忌讳者正为君心与臣心合而为一耳冯时可云但欲燕乐其心而不敢为再三之凟其尊之也至矣又范祖禹云食之以礼乐之以乐将之以实求之以诚此所以得其心也贤者岂以饮食币帛为悦哉夫昏姻不备则贞女不行也礼乐不备则贤者不处也贤者不处则岂得乐而尽其心乎】<br />
　　鹿鸣三章章八句【子贡传云伐木菁莪隰桑白驹皆所以燕贤也申培説则云鹿鸣天子燕宾师之歌盖鹿鸣伐木菁莪隰桑皆燕贤者而词有重轻敬有隆杀所谓尊贤之等也愚按以此诗专为燕宾师作亦臆度之説又王应麟云太史公谓仁义陵迟鹿鸣刺焉蔡邕琴操云鹿鸣周大臣所作也王道衰大臣知贤者幽隠弹风諌陈乐书引古琴曲谓周大臣伤时在位而作王符云忽养贤而鹿鸣思又或谓鹿鸣四牡皇皇者华之类皆为康王时诗盖齐鲁韩三家之説犹关雎刺时作讽也　又按汉太乐食举十三曲一曰鹿鸣杜夔传旧雅乐四曲一曰鹿鸣二曰驺虞三曰伐檀四曰文王皆古声辞琴操云古琴有诗歌五曲曰鹿鸣伐檀驺虞鹊巢白驹黄佐云礼乐相湏以为用礼非乐不行乐非礼不举自后夔以来乐以诗为本诗以声为用八音六律为之羽翼耳仲尼编诗为燕享祀之时用以歌而非用以説义也古之诗今之词曲也若不能歌之但能诵其文而説其义可乎不幸腐儒竞起齐鲁韩毛四家各为序训而以説相髙汉朝又立之学官以义理相授遂使声歌之音湮没无闻然当汉之初去三代未逺虽经生学者不识诗而太乐氏以声歌肄业徃徃仲尼三百篇瞽史之徒例能歌也奈义理之説旣胜则声歌之乐日微东汉之末礼乐萧条虽东观石渠议论纷纭无补于事曹孟德平刘表得汉雅乐郎杜夔夔老矣又不肄习所得于三百篇者惟鹿鸣驺虞伐檀文王四篇而已余声不传大和末又失其三左延年所得惟鹿鸣一篇每正旦大防太尉奉命羣臣行礼东厢雅乐常作者是也古者歌鹿鸣必歌四牡皇皇者华三诗同节故曰工歌鹿鸣之三而用笙入三终以賛之然后间歌合乐首尾相承节奏有属今得一诗而无所用可乎应知古诗之声为可贵也至晋鹿鸣一篇又絶无传后世不复闻诗矣】<br />
　　南山有台文王养老之诗【尚书大传云齐宣王问于子春曰寡人欲行孝弟之义为之有道乎子春曰昔者衞闻之乐正子曰文王之治岐也五十者杖于家六十者杖于乡七十者杖于朝见君揖杖八十者杖于朝见君揖杖君曰趋见客无俟朝以朝乘车輲轮御为仆送至于家而孝弟之义逹于诸侯九十杖而朝见君建杖君曰趋见毋俟朝以朝车送之舎太子重乡养卜筮巫医御于前祝咽祝哽以食乘车輲轮胥与就膳彻送至于家君如有欲问明日就其室以珍从而孝弟之义逹于四海此文王之治岐也君如欲行孝弟之大义盍反文王之治岐按文王立教最重养老礼文王世子篇云凡大合乐必遂养老郑谓春入学舎菜合舞秋颁学合声于是时也视学则遂养老又孔頴逹谓月令季春大合乐亦在其中此皆因视学而养老者也至其敎世子也亦然曰凡祭与养老乞言合语之礼皆小乐正诏之于东序大乐正学舞干戚语説命乞言皆大乐正授数故孟子曰伯夷辟纣居北海之濵闻文王作兴曰盍归乎来吾闻西伯善养老者太公辟纣居东海之濵闻文王作兴曰盍归乎来吾闻西伯善养老者天下有善养老则仁人以为已归矣文王之善养老其见于经传者如此南山有台之篇据乡饮酒礼燕礼笙入而后皆间歌此诗则周公未作仪礼之前已有之故朱子以为燕飨通用之乐歌而其首二章则祝君子曰万夀无期万夀无疆末二章则又赞之曰遐不眉夀遐不黄耉此非为养老发咏而何】<br />
　　南山有台【叶支韵田饴翻穆天子传作□子贡传申培説丰氏本俱作薹】北山有莱【叶支韵陵之翻】乐【音络后同】只【左传作防】君子邦家之基【支韵】乐只君子万寿无期【支韵　兴也南山北山皆据周地而言左右前后之况也台莱皆艸名尔雅云台夫湏陆玑云旧説夫湏莎草也有皮坚细滑致可为簦笠都人士诗云台笠是也陆佃云又可以为簑疏而无温故莎从沙与内司服所谓沙同意严粲云以莎艸为衣则谓之簑莎为艸名簑为衣名罗愿以台与莎为两物云台者沙艸可为衣以御雨编之若甲毶毶而垂故雨顺注而下然或借而卧则不能隔雨名曰夫湏盖匹夫所湏也莎茎叶都似三棱根若附子周匝多毛人谓之香附子一名雀头香招隠云青莎杂树兮薠草靃靡薠与莎相似但以大小为异陶隠居以为古人诗多用之而无识者河中府有绿莎防晏元献公庭莎记曰是艸耐水旱乐延蔓虽抜心陨叶弗之絶也按尔雅云台夫湏又云薃侯莎疏云薃即莎别名侯维也犹语辞也説文又训莎云镐侯也据此则台与莎自是两物罗説是也朱子以台为即莎草而大全又引本草曰其实名香附子又似此台即罗氏之所谓莎者但未知罗氏所言沙艸其形状何似一説台一名山莎而夏小正曰薃也者莎防也通作沙□亦名地毛见广雅则尔雅之所云薃侯莎者乃以莎防二字为名不单名莎且得地毛之名疑罗所云根若附子周而多毛者形若近之而台既一名山莎故旧説谓之莎草或即青莎緑莎之类耳莱説文云蔓华也通作厘尔雅所谓厘蔓华是也郭璞云一名蒙华又朱子云其叶香可食陆玑云今兖州人蒸以为茹谓之莱蒸按朱陆所云未审即蔓华否然以意类之莎旣乐延蔓而莱亦名蔓华则二草皆蔓生属也又原始云莱即梨也一名落帚初生叶可食大则为树可为杖未知是否欧阳脩云髙山多草木如周多贤才殷大白云山以草木为毛髪国以贤才为羽仪乐只君子言君子有令徳可令人爱乐也郑云只之言是也君子通羣老之为宾客者言之以此诗五章各举南北山草木起兴可知其非一老也基説文云墙始也基固则墙安邦家之基即邦家頼以巩固之谓以台莱为兴者取其附地而生蔓延愈逺或又可以为杖有得其基借之象焉又罗云诗雅言得贤为邦家立太平之基凡咏八物以台为首盖御雨之具虽至微然非平日预知其所在蓄以待之则一旦欲用索之而不得故特宜先备亦犹贤者之不可不先蓄也越王句践栖于防稽之上求谋士退吴者大夫种进对曰臣闻贾人夏则资皮冬则资絺旱则资车水则资舟以待乏也夫虽无四方之忧然谋臣与爪牙之士不可不养而择也譬如簑笠时雨既至必求之今君王既栖于防稽之上然后乃求谋臣无乃后乎是古者蓄簑笠以备患比之贤者之待难矣陆佃云莱可食台可覆贤者之类也故曰邦家之基又云台可覆以象庇下之臣莱可食以象济难之臣左防二十四年郑子产寓书于韩宣子曰夫令名德之舆也徳国家之基也有基无壊无亦是务乎有徳则乐乐则能久诗云乐只君子邦家之基有令徳也夫昭十三年同盟于平丘子产争承自日中以争至于昏晋人许之仲尼谓子产于是行也足以为国基矣诗曰乐旨君子邦家之基子产君子之求乐者也愚按传意以国安则可乐故曰求乐此与诗解异期限也万夀无期言夀自此至于万年尚未有期限也严云有期则有时而止刘公瑾云或疑宾客不足以当万夀之语愚谓当时宾客容有爵齿俱尊足当之者盖古人简质如士冠礼祝辞亦云眉夀万年又况古器物铭所谓用蕲万夀用蕲眉夀万年无疆其眉夀万年无疆之类皆为自祝之辞则此诗以万夀祝宾庸何伤乎愚按此诗为养老作先美其徳而后祝其夀期　其老而益老也次章放此】　南山有桑【阳韵】北山有杨【阳韵】乐只君子邦家之光【阳韵】乐只君子万夀无疆【阳韵兴也典述云桑木者箕星之精神木也虫食叶为文章格物论云桑树大者数围髙一二丈许皮麤枝干条竦春正二月抽条发叶大者盈尺有刻缺面深緑而光杨解见采薇篇与栁相似枝条起者曰杨陆佃云郁彼之杨沃若之桑以贲乎山则有光之象故曰乐只君子邦家之光基所以安也光所以荣也辅广云首章美其可以为邦家之基本所谓治生乎君子贤者为国之桢干也次章美其可以为邦家之显荣所谓儒者在朝则美政在位则美俗也陆化熈云邦家之基之光直指其徳非言徳足以基之显之也疆界也期以时言疆以地言总是言其未有限量之意】　南山有杞【纸韵】北山有李【纸韵】乐只君子民之父母【叶纸韵母鄙翻】乐只君子徳音不已【纸韵　兴也王应麟以为梓祀之杞解见在彼杞棘下愚以陟彼北山言采其例之则此当即是枸檵也根叶茎子皆可食令人轻身益气解见四牡篇李木之多子者解见何彼秾矣篇陆佃云李性颇难老老虽枝枯子亦不细其品处桃上故诗曰投我以桃报之以李杞李皆可食取其养人故以兴民之父母父母子之所頼以养者也大学云民之所好好之民之所恶恶之此之谓民之父母前言邦家之基邦家之光犹虚虚賛美之词此正指其德之实足为人所利頼耳有德之言曰德音鹿鸣篇德音孔昭是也后放此已説文云止也古者养老有乞言合语之礼内则篇云凡养老五帝宪三王有乞言五帝宪养气体而不乞言有善则记之为惇史三王亦宪既养老而后乞言亦微其礼皆有惇史文王世子篇云始之养也适东序释奠于先老遂设三老五更羣老之席位焉适馔省醴养老之珍具遂发咏焉退修之以孝养也反登歌清庙旣歌而语以成之也言父子君臣长防之道合德音之致礼之大者也按乞言者从之求善言合语者旅酬而合语君子有蕴借足以父母斯民当其就养之时亹亹谈説曽无解倦故曰德音不已】　南山有栲【叶有韵去九翻】北山有杻【有韵】乐只君子遐不眉夀【有韵】乐只君子德音是茂【叶有韵莫口翻　兴也栲杻解俱见山有枢篇栲全天年杻号万嵗故取以兴眉夀又陆佃云杻可为弓干栲可为车辐有乆之道故曰遐不眉夀亦通遐之言何盖音近也眉夀毛传云秀眉也刘公瑾云医书以眉毛过垂眼下者为夀长严云秀眉夀证也愚按万夀无期万夀无疆愿其后日之辞也遐不眉夀遐不黄耉美其今日之辞也茂者艸丰盛之义德音之多亦如之故曰是茂盖期望过此以徃愈得闻君子之善言也】南山有枸【麌韵】北山有楰【叶麌韵勇主翻】乐只君子遐不黄耉<br />
　　【叶麌韵读如古果五翻】乐只君子保艾尔后【叶麌韵后五翻　兴也枸毛传云枳枸也陆玑云其状如栌一名枸骨高大如白杨所在山中皆有理白可为函板枝柯不直子着枝端大如指长数寸噉之甘美如饴八九月熟江南特美今官园种之谓之木蜜古语云枳枸来巢言其味甘故飞鸟慕而巢之本从南方来能令酒味薄若以为屋柱则一屋之酒皆薄本草注云其树径尺叶如桑柘其子作房似珊瑚核在其端人皆食之诗诂云枸木在处有之其子生枝耑横析岐出状如枅栱土人谓枅栱木此木误入酒能使酒化如水味本草云木蜜树生南方枝叶俱可噉如饴古今注云一名树蜜一名木锡实形卷曲核在实外亦名白石白实木实木石一名机枸子朱子云建阳谓之皆拱子吾乡呼为兼勾味甘而解酒毒李善注宋玉风赋枳句来巢云橘逾淮为枳句曲也以旧説考之句当通作枸李解似误孔云枸木多枝而曲所以来巢枸又通作梖广韵云枳梖实如珊瑚是白石木之子古者人君燕食所加庶羞凡三十一物其果则有蔆梖曲礼云妇人之挚梖榛疏云梖卽今之白石李也郑云今邳郯之间食其实亦名支枸又名厉汉脚指戴侗云以其实似指也人亦取以代饴作餈楰尔雅云防梓也郭璞云楸属今江东有虎梓陆玑云其树叶木理如楸山楸之异者今人谓之苦楸湿时脆燥时坚集韵云似山楸而黒曹居贞云楰宫室之良材也严云台莱桑杨李栲杻枸楰多其名者喻贤之多而皆有用也陆佃云得贤之盛若栲杻枸楰高大以不朽成乎山则至矣愚按此章所以取兴枸楰者不徒取高大坚乆之义枸可代饴所以为养楰可构宫室所以为安末句云保艾尔后保之为义则安也艾之为义则养也诗之兴意殆兼为是与黄毛云黄髪也舍人云老人髪白复黄也耉説文云老人面冻黎色若浮垢者方言云汝頴梁宋之间谓养为艾后后日也自此以后夀尚未有穷期故曰保艾尔后盖申祝之辞】<br />
　　南山有台五章章六句【穆天子传庚寅天子西游乃宿于祭壬辰祭公饮天子酒乃歌□天之诗天子命歌南山有□乃绍宴旧説疑为即南山有台之篇但古字难晓耳左襄三十年季武子如宋报向戍之聘归复命公享之赋鱼丽之卒章公赋南山有台武子去所曰臣不堪也按燕礼既间歌此二诗而鲁之君臣复举此二诗为赋何也岂礼之行亦有异耶序以为乐得贤也得贤则能为邦家立太平之基矣邹忠骇之云序以南有嘉鱼为乐与贤此篇为乐得贤不过更一字以为异其实无甚意义朱子亦谓防诗便有感发人意思今读之无所感发者正是被时儒解杀了如南山有台之序盖见诗中有邦家之基故如此説才如此説定便局了一诗之意至若子贡传以为大臣所以报王申培説以为大臣颂美天子之诗此不过因诗中有万夀二语疑谓非颂祝臣下之词耳果尔则周穆鲁防之飨臣皆不宜赋此诗矣】<br />

                    <br>
                        　　伐木文王季冬大饮三族也【月令季冬之月命乐师大合吹而罢郑注云嵗将终与族人大饮作乐于大寝以缀恩也言罢者此用礼乐于族人最盛后年若时乃复然也凡用乐必有礼用礼则有不用乐者王居明堂礼季冬命国为酒以合三族君子説小人乐唐礼志贞观中顔师古议明堂曰文王居明堂之礼国有酒以合三族推其事与月令合黄子道周云夫是季冬之月不言合族也而于合吹言合族者盖合族在于是矣诗曰坎坎鼓我蹲蹲舞我迨我暇矣饮此湑矣谓嵗暮礼阕王者乃暇也愚按先是仲冬之月日短至则伐木取竹箭季冬命四监牧秩薪柴所谓草木黄落然后斧斤入山林者合之嵗暮饮湑之説伐木之诗信为此事咏矣郑注摭王居明堂礼而师古指王为文王必有所据玉海引逸周书云文王召发于明堂而淮南子亦云文王周观得失徧览是非尧舜所以昌桀纣所以亡者皆着于明堂是则文王果尝居明堂益征顔监之不妄也礼有飨有食有燕飨礼烹太牢以饮宾体荐而不食爵盈而不饮几设而不倚依尊卑为献数毕而止食礼无乐有饭有殽虽设酒而不饮其礼以食为主燕礼牲用狗一献之礼既毕皆坐而饮酒其爵无筭也其乐无筭也此诗言有肥牡有肥羜是用太牢则同于飨言陈馈八簋笾豆有践是有饭有殽则同于食言有酒湑我无酒酤我是无筭爵言坎坎鼓我蹲蹲舞我是无筭乐则同于燕兼是三者而有之盖礼之盛也故月令谓之大合吹而郑注谓之大饮至其末章曰民之失德干糇以愆则又命国人皆合三族之事也三族有二义其一谓父子及身则小记云以三为五以五为九是也其一谓父族及母族妻族也是诗有以速诸舅之言则当从后义国君行此礼则君子説国人皆行此礼则小人乐故序以此诗为燕朋友故旧也而复申之曰自天子以至庶人未有不湏友以成者亲亲以睦友贤不弃不遗故旧则民德归厚矣盖其意似亦有窥于此】<br />
　　伐木丁丁【叶庚韵中茎翻】鸟鸣嘤嘤【庚韵】出自幽谷【屋韵】迁于乔木【屋韵】嘤其鸣【庚韵】矣求其友声【庚韵】相【去声】彼鸟矣犹求友声【同上】矧伊人矣不求友生【庚韵】神之听之终和且平【庚韵　兴也伐斫也丁之言当盖音近也谓施斧与木相当也重言丁丁者见其非一伐也嘤説文云鸟鸣也重言嘤嘤者郑云两鸟声也幽説文云隠也谷两山间流水之道也迁説文云登也尔雅云木上勾曰乔欧阳脩云考诗之义是为鸟在木上闻伐木之声则惊鸣而飞迁于他木方其惊飞仓卒之际犹不忘其类相呼而去其在人也可不求其友乎张氏云诗人多相因之辞如伐木而感鸟鸣盖因此以兴焉者也愚按此总即一时所见以起兴首章取鸟鸣后二章取伐木寓意则一徐干云小人尚明鍳君子尚至言至言也非贤友则无取之故君子必求贤友也诗曰伐木丁丁鸟鸣嘤嘤出自幽谷迁于乔木言朋友之义务在切直以升于善道者也孟子云吾闻出自幽谷迁于乔木者未闻下乔木而入于幽谷者嘤其鸣矣专指求友之鸟而言此嘤然而鸣者乃是求其友之声若此鸟鸣而又有彼鸟以应之则为嘤嘤也矧説文云况也字从矢从引取词之所之如矢也求友生者求友以生迫切之辞也羽族微类犹必呼其羣以择所安况人有知而可不取资于朋友以期生全乎友之于人德业相劝过失相规患难相救皆胥匡以生之道也神谓鬼神听犹鍳也终者乆要之意程子云和谓相好平谓不变神之听之终和且平乃誓神明心之语承上文言人不可不求友故盟之于神愿终乆相与和好而不变也范祖禹云质诸鬼神而无疑亦可以为不欺矣真德秀云玩其诗只见为人之求友而不为君之求臣盖先王乐道忘势但知有朋友相湏之义而不见有君臣相临之分故也此章首提朋友之当笃后第二章举朋友中之尊者为言第三章举朋友中之卑者为言】　伐木许许【语韵説文丰氏本俱作所所】酾酒有藇【语韵】既有肥羜【语韵】以速诸父【叶语韵读如许喜与翻】寜适不来微我弗顾【叶语韵读如巨臼许翻】于【音乌】粲洒埽【叶有韵苏后翻】陈馈八簋【叶有韵已有翻説文云古作匦徐锴云九声也】既有肥牡【有韵】以速诸舅【有韵】寜适不来微我有咎【有韵　兴也此下二章皆以伐木起兴程子云山中伐木非一人能独为必与同志者共之既同其事则相亲好成朋友之义伐木之人必有此义况士君子乎故赋伐木之人叙其情推其义以劝朋友之道刘敞云伐木必求助于人况任天下之事事多重于伐木者乎许许朱子云众人共力之声淮南子翟煎对梁王曰举良木者前呼邪许后亦应之此举重劝力之歌也按邪许吕览又作舆□盖其声相近耳説文作所所云伐木声也酾説文云下酒也徐锴云犹籭也籭取之也章怀太子云犹滤也陆德明云谓以筐酒朱子云泲之而去其糟也毛传云以筐曰酾以薮曰湑孔頴逹云筐竹器也薮草也酾酒者或用筐或用草用草者用茅也左传尔贡苞茅不入王祭不供无以缩酒是也説文无藇字当通作与党与也此句属伐木之众人言盖伐木必湏力故人皆酾酒以助力各有党与也亦借以兴燕饮之意苏辙云伐木至小矣而犹湏友故君子于其闲暇而饮食以燕乐之所以求其驩心也尔雅云未成羊曰羜説文云五月成羔也罗愿云説文穪五月生似谓仲夏所生按齐民要术五月六月七月生者两热相仍恶中之甚以速诸父不应用此当是生及五月者尔陆佃云字从宁伫也伫其美成而后足用速尔雅云征也易不速之客仪礼乃速客皆谓相呼召也亦欲其亟来之意毛云天子谓同姓诸侯诸侯谓同姓大夫皆曰父异姓则称舅曰寜曰微皆意中猜忖之辞寜犹岂也寜适不来虑其适然有故而不来也微之言无亦音近也顾念也微我弗顾虑其无乃不我肯顾也于朱子云叹辞粲通作灿説文云灿烂明瀞貌洒涤埽弃也俱见説文谓以水湿地而拚除之也陈通作敶説文云列也周礼注云进食于尊曰馈孔云粲然洒埽其室庭陈饮食之馈八簋朱子云器之盛也明堂位云有虞氏之两敦夏后氏之四琏殷之六瑚周之八簋又按祭统云三牲之爼八簋之实美物备矣是则八簋乃国家祭礼而今用以陈馈盖尊敬之至也牡説文云畜父也孔頴逹以为肥羜之牡者罗愿则云诸父用羜羜则小羊诸舅用牡牡乃大牛礼隆杀不同者羜乃食礼义亲而礼数牡乃享礼意重而礼厚所以待诸父与诸舅各有所宜也礼记曰羔豚而祭百官皆足太牢而祭不必有余礼之称者皆如此陆佃云既有肥羜而后言既有肥牡则其礼有加而无己愚按酾酒洒埽陈馈羜牡皆一时事互文以相通耳先言诸父后言诸舅亲疎之序也咎毛传云过也邓元锡云以速诸父舅而不来也寜其适然他有故而不来乎将无我弗顾我有咎而不来也自反深而望切矣旧説谓但欲尽其在我若彼之来不来于我无与则是假一速以塞责而已诗中肫切之意恐不若是】　伐木于阪【叶铣韵孚脔翻】酾酒有衍【铣韵亦叶先韵夷然翻】笾豆有践【铣韵】兄弟无逺【叶铣韵读如蝘于殄翻亦叶先韵于圆翻】民之失德干糇以愆【先韵亦叶铣韵以浅翻】有酒湑【叶麌韵读如数爽主翻释文作醑】我无酒酤【叶麌韵果五翻】我坎坎【説文作竷】鼓【麌韵説文作舞】我蹲蹲【释文説文俱作墫】舞【麌韵】我迨我暇矣饮此湑【见上】矣【兴也説文云坡者曰坂析木已毕而置之于从高临卑之地将有所移而用之也衍严粲云水溢也言酾酒之多也工竣则相与饮酒以乐之与次章之以酒助力者不同矣迨暇饮湑意亦如是笾豆有践解见伐柯篇兄弟朱子云朋友之同侪者兼同姓异姓言先诸父诸舅而后言兄弟者尊卑之序也无逺欲其无相逺也即不我遐弃之谓真德秀云尊其友曰父曰舅亲其友曰弟曰兄此其为尊德乐道之至也夫民之失德二句是比方之词盖即常情之小失以唤起上当笃友也失徳只就自处言顔师古云言人无恩德不相饮食干糇二物皆食之薄者也王制干豆注云干谓腊之以为豆实疏云豆实非脯而云干者谓作醢及臡先干其肉徐锴云今人谓饭干为糇诗乃褁糇粮是也愆説文云过也即失德之愆程子云民之失德故不能修亲睦之道厚朋友故旧之礼至干糇不相及邓云干糇之愆也非薄物细故之失已也礼无不体失礼是失德也德何敢失也汉书宣帝诏曰夫酒食之防所以行礼乐也今郡国或擅为苛禁禁民不得具酒食相贺召繇是废乡党之礼令民亡所乐非所以导民也诗不云乎民之失德干糇以愆薛宣疏亦引此云乡党阙于嘉宾之懽九族忘其亲亲之恩饮食周急之厚弥衰送徃劳来之礼不行夫人道不通则隂阳否鬲和气不兴未必不繇此也有酒以下六句极言礼意之真切友情之亲厚如此不出上三叚设燕意而冩情更为亲切湑説文毛传皆云莤酒也莤音缩陆云与左传缩酒同义谓以茅泲之而去其糟也酤説文毛传皆云一宿酒也徐云谓造之一夜而熟若今鸡鸣酒是也言或储之平日或造之近时母使其或不足于供也或通作夃夃者买也亦通作沽论语沽酒市脯不食尸子云沽者知酒之多少是也黄佐云汉食货志曰诗云无酒酤我而论语云沽酒不食二者似相反也夫诗处承平之世酒酤在官和防便人可以相御也论语孔子当衰周之世酒酤在民薄恶不诚是以疑而不食愚详诗之所云特设言之以见其相爱之情耳非必无酒纵使无酒犹当为我酤买之笃于朋友不以有无为辞也下文言饮此湑知不待酤也坎通作竷説文云舞也解见宛丘篇重言坎坎者舞之不已也击鼔以为舞节故陈风曰坎其击鼓而此亦曰坎坎鼓我也蹲通作壿偏旁从士説文云士舞也重言蹲蹲者见非一人之舞也蘓云奏之以鼓重之以舞尽其有以乐之也陈云易曰鼓之舞之以尽神古者作乐始于鼓以作其声终于舞以动其容坎坎鼓我则发诸声音而以反为文也蹲蹲舞我则形诸动静而蹈厉有节也人道性术之变尽于此矣文王燕朋友故旧而为乐至此亦仁之至义之尽也通章言我皆主人自我旧説谓湑我酤我鼓我舞我为古人倒句文法非也读者当于湑酤鼓舞字畧断言有酒而令人湑之者我也无酒而令人酤之者我也命人坎坎而鼓之者我也命人蹲蹲而舞之者我也孔云礼记天子食三老五更于大学冕而总干亲在舞位知此非自舞者食三老五更重礼示敬故王亲舞之此与故旧燕乐不当亲舞也若言亲舞岂亦亲击鼓乎以此知使人为之迨本作逮説文云及也有汲汲皇皇之意暇説文云闲也嵗终而事闲也饮此淆者饮此所湑之酒也邓云鹿鸣之辞笃而敬伐木之辞和而亲】<br />
　　伐木三章章十二句【毛郑本作伐木六章章六句刘氏云此诗每章首輙云伐木凡三云伐木故知当为三章旧作六章误矣朱子从之丰氏本亦同　朱传以为燕朋友故旧子贡传以为燕贤申培説以为天子燕友之歌皆不能知此诗所用之地若蔡邕正交论云周徳始衰颂声既寝伐木有鸟鸣之刺盖因诗中有矧伊人矣不求友生之语遂以为刺诗耳细玩诗中无刺意也而太平御览初学记古乐志及文选注皆云饥者歌食劳者歌事诗人伐木自苦其事故以为文此本韩诗之説然其义小矣】<br />
<br />
<br />
<br />
<br />
<br />
　　诗经世本古义卷六<br />
<经部,诗类,诗经世本古义><br />
　　钦定四库全书<br />
　　诗经世本古义卷七<br />
　　明　何楷　撰<br />
　　殷帝乙之世诗五篇<br />
　　草虫思南仲也南仲以王命城朔方遂伐西戎其室家思念之而作此诗【篇中喓喓六语与出车篇全同以是知为南仲之室家思南仲也愚又疑此诗谓即六笙诗中之南陔　按仪礼燕礼篇大夫皆就席后席工于西阶上少东小臣纳工工四人二瑟小臣坐授瑟乃降工歌鹿鸣四牡皇皇者华卒歌主人洗升献工笙入立于县中奏南陔白华华黍主人洗升献笙乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南关睢葛覃卷耳召南鹊巢采蘩采苹大师告乐正曰正歌备乃降复位乡饮酒礼篇奠觯后设席于堂防东上工四人二瑟瑟先相者二人授瑟乃降工歌鹿鸣四牡皇皇者华卒歌主人献工笙入堂下磬南北面立乐南陔白华华黍主人献工于西阶上乃间歌鱼丽笙由庚歌南有嘉鱼笙崇丘歌南山有台笙由仪乃合乐周南闗雎葛覃卷耳召南鹊巢采蘩采苹工告于乐正曰正歌备乐正告于宾乃降此二礼作乐乐宾之仪节大略也其南陔白华华黍由庚崇丘由仪六篇序皆以为有其义而亡其辞所谓有其义者序谓南陔孝子相戒以养也白华孝子之洁白也华黍时和歳丰宜黍稷也由庚万物得繇其道也崇丘万物得极其髙大也由仪万物之生各得其仪也又云南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣崇丘废则万物不遂矣由仪废则万物失其道理矣所谓亡其辞则诸儒説各不同郑谓遭战国及秦之世而亡之朱子谓南陔以下今无以考其名篇之义然曰笙曰乐曰奏而不言歌则有声而无辞明矣意古经篇题之下必有谱焉如投壶鲁鼔薛鼔之节而亡之耳商份亦云所谓亡其辞今论语亡字皆读为无字谓此六诗于笙奏之虽有其声举无辞句不若鱼丽南有嘉鱼南山有台于歌奏之歌人声也故有辞耳此歌与笙之异也董氏之説亦然吕祖谦严粲颇不然其説吕之言云笙入有声无诗其説不为无理然国语叔孙穆子聘晋伶箫咏歌鹿鸣之三鹿鸣三篇既可与箫相和而歌则南陔以下岂不可与笙相和而歌乎严之言云乐以人声为主人声即所歌之诗也若本无其辞则无繇有其义矣序本因其辞以知其义后亡其辞则惟有序所言之义存耳黄震两辨之其辨吕云国语言歌则鹿鸣三篇有辞之可歌也仪礼不言歌则南陔六诗无辞之可歌也此不足疑也其辨严云古之乐章今之琴谱类也琴谱有操辞具存者鹿鸣之诗之歌也有徒存其谱而无辞曲之可歌者如长清短清与长侧短侧之类虽无其辞未尝无其义也此亦不足疑也又王质云唐有上柱鳯雏平调清调瑟调平折命喙七曲亦有声无辞其説皆与朱子合而顾起元説略则又云笙诗有辞有声如其有声无辞宜曰笙调不云笙诗燕礼升歌鹿鸣下管新宫新宫今亡宋公享公孙昭子赋新宫将谓管亦有声无辞耶笙诗之亡犹管诗之亡也书曰琴瑟以咏笙镛以间诗曰我有嘉宾鼔瑟吹笙皆有诗也歌咏之声依之律和之自后夔以来未之有改也是故升歌三终鹿鸣三诗也笙入三终南陔三诗也间歌三终鱼丽由庚六诗也合乐终则二南六诗众声偕作矣于是工告乐正曰正乐备皆谓之歌而可谓之有声无辞耶凡乐四节首节歌也比歌以瑟也二节笙也辅笙以磬也三节歌笙相禅也四节乡乐也凡乐四节为诗十八篇皆有声有辞鼔瑟鼔琴笙磬同音以雅以南此之谓也以上诸家持论翻駮各有义理惟是果无其辞则序不应知其义既云有其义则又岂无一二传其辞此终是可疑窃谓诗辞纵遂亡序义未必真也及晋时束哲与同业畴人肄脩乡饮之礼于是依附序义补着其文以缀旧制而郑樵刘辰翁辈皆非之以为无谓云间窃以愚意测之诗序所次篇目合六笙诗共三百一十一篇后人相传以为定本而史记言古诗三千余篇及至孔子去其重取可施于礼义者三百五篇龚遂谓昌邑王曰大王诵诗三百五篇王式曰臣以三百五篇谏及防纬之书如乐纬诗纬尚书璿玑钤其传自汉世者皆以三百五篇为夫子删存定数未尝有三百一十一篇也抑微独史记诸书而已当孔子未录商颂之时所删周家之诗篇始于周南而以鲁颂为殿亦只有三百篇耳故曰诗三百一言以蔽之曰思无邪诗三百者全诗之数思无邪者殿卷之语也其后以己为殷人复录商颂五篇缀于鲁颂之后合之始有三百五篇然则三百五篇之为夫子删存定数审矣乌自而虚悬有六笙诗之名以为三百一十一篇乎盖縁汉儒见仪礼有此篇名谓诸诗皆已见经不应此六诗独无辄便搀入于鱼丽南有嘉鱼南山有台之间俾以类相从而又复窜弁序语俾与诸诗一例大抵皆赝托非初本也若夫仪礼所取断不为夫子所删而经夫子删后之诗其存者惟有三百五篇而已则六笙诗何得不在其内故愚谓六诗具存特因笙奏曲名与诗篇互异遂致此误亦犹斯干之诗以管奏之则别名新宫时迈雝诸诗以钟鼔奏之则别名九夏也六诗伊何南陔即草虫也二章三章皆有陟彼南山之语故曰南陔陔者陇也谓南山之陇也白华即采薇也其四章曰彼尔维何维常之华常者常棣也常棣者白棣也隐常棣之名而着其色曰白华也华黍即出车也其四章曰昔我往矣黍稷方华此则摘字为名如汉广之类其尤昭晣者也三诗皆言为君宣力之事故于燕礼乡饮酒礼奏之使凡在席之臣闻而知劝亦与歌四牲皇皇者华同意者也由庚即吉日也以吉日庚午取之礼歌鱼丽则笙由庚谓燕飨之物无所不备水产有鱼陆产有麀鹿有豝兕竭诚尽礼之至也崇丘即緜蛮也以丘阿丘隅丘侧取之礼歌南有嘉鱼则笙崇丘谓上之人志在得贤必有后车之载而后足慰翩鵻之思望诸侯贡士宾王也由仪即菁菁者莪也以乐且有仪取之礼歌南山有台则笙由仪古者养老必于太学凡视学必养老一以崇宪乞一以储俊造是教化之大者也夫故燕礼乡饮酒礼均有取焉尔也】<br />

                    <br>
                        　　喓喓草【丰氏本作艸】虫【东韵释文云或作虫非】趯趯阜【尔雅注作蛗丰本作】螽【东韵】未见君子忧心忡忡【东韵丰本作】亦既见止【丰本作只下同】亦既觏【尔雅作遘】止【丰本作只下同后汉书改此二句作既见君子】我心则降【叶东韵胡公翻　兴也説文无喓字当通作要要本身腰之腰借为约束之义徐锴云腰为中闗所以自臼持是也此草虫言要者盖象其结束精悍之形不然则疑嘌字之误嘌之为言疾也与趯同意重言之者非一之辞趯趯仿此草虫郭璞云常羊也陆玑云大小长短如蝗奇音青色好在茅艸中作声趯説文云踊也阜螽李巡云蝗子也陆玑云今人谓蝗子为螽子兖州人谓之螣陆佃云今谓之防示跳示飞飞不能逺许慎以为蝗螽蔡邕以为螽蝗明是一物方言云宋魏之间谓之蚮南楚之外谓之蟅蟒或谓之蟒或谓之按螽之族厥类实繁尔雅云蛗螽蠜草虫负蠜蜇螽蜙蝑蟿螽螇蚸土螽蠰谿陆佃云草虫鸣阜螽跃而从之故阜螽曰蠜草虫谓之负蠜也艸虫兴南仲阜螽以自况妇人从夫其象有如此者君子指南仲也忡説文云忧也按忡字左从心右施中当谓忧在心中不能脱离之意毛传训忡忡为冲冲义亦同此止通作只説文云语己辞也觏説文云遇见也见常而觏暂今不敢必其能常见但遇见之犹愈于己故既言见而又转言觏也降説文云下也对忡忡言忧向在心中悬而不下今忽解去所谓降也谢枋得云犹今人云放下心也时南仲方薄伐西戎而其室家思之如此又左襄二十七年郑伯享赵孟子展赋草虫赵孟曰善哉民之主也抑武也不足以当之卒享赵孟告叔向曰子展其后亡者也在上不忘降此特借语为之辞耳非诗本义】　陟彼南山言采其蕨【叶屑韵纪劣翻】未见君子忧心惙惙【屑韵】亦既见止亦既觏止我心则説【屑韵音悦　赋也南山周终南山也蕨尔雅云虌也通志云莾芽也陆玑云山菜也初生似蒜茎紫黒色可食如葵陆佃云初生无叶可食如大雀拳足又如其足之蹷也故名蕨周秦曰蕨齐鲁曰虌俗云初生者亦类虌脚故曰虌广雅以为紫□非也罗愿云蕨生如小儿拳紫色而肥今野人今歳焚山则来歳蕨菜繁生其旧生蕨之处蕨叶老硬敷披人志之谓之蕨基戴侗云其根掘而捣之取粉可食凶年以御饥谓之鸟昧亦谓乌防格物论云二三月采山中人作茹食之惙説文云忧也戴侗云忧结貌按惙字右施叕叕者缀聮之义戴説可信説许慎云释也陆佃云降所以反忡忡説所以反惙惙忡忡言中而不下也惙惙言缀而不解也降下也説解也又説苑孔子对鲁哀公曰恶恶道不能甚则其好善道亦不能甚好善道不能甚则百姓之亲之也亦不能甚诗云未见君子忧心惙惙亦既见止亦既觏止我心则説诗之好善道之甚也如此亦断章取义】　陟彼南山言采其薇【叶支韵靡为翻】未见君子我心伤悲【支韵】亦既见止亦既觏止我心则夷【支韵　赋也薇陆玑云山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭祀项氏云薇今之野豌豆苗也蜀人谓之巢菜东坡改名元脩菜是也一名金樱芽季本云薇似蕨而差大如巨擘剥而食之甘美庄子所谓迷阳是也山间人谓之迷蕨陆佃云薇似藿菜之微者也故礼芼豕以薇记曰铏芼牛藿羊苦豕薇是也程大昌云山中极多味苦以芼火肉最相谐宜其苗春则盛发至秋老硬然不萎死虽雪中亦可采也诗注又名苦盆三秦记云夷齐食之三年顔色不变武王戒之不食而死按尔雅薇垂水疏谓草生于水滨而枝叶垂于水者曰薇今诗言山有蕨薇又言上山采薇恐非此草也据本草薇有二种生水旁叶似萍者薇也生平原川谷似栁叶者白薇也此当为白薇耳夷説文云平也严粲云人喜悦则心平夷谢云惙惙忧之深不止于忡忡矣伤则恻然而痛悲则无声而哀不止于惙惙此未见之忧一节一节也降则心稍放下悦则喜动于中夷则心气和平此既见之喜一节深一节也愚按张衡谓大火流草虫鸣然则草虫鸣阜螽跃深秋也四月之诗以山有蕨薇并言而此诗言采蕨又言采薇蕨薇皆二三月所采而言蕨者常在薇先则蕨之生当稍先于薇总之在初春时耳南仲以深秋伐西戎至春日迟迟而始奏凯以归其节序物恰与此合则其为室家思念南仲之诗无可疑者繇南仲忠义天植国尔忘家其室家之人知之深故思之切如此】<br />
　　草虫三章章七句【序云草虫大夫妻能以礼自防也朱子谓未见能以礼自防之意直以为大夫行役在外其妻独居感时物之变而思其君子按朱于诗意固为得之而不能知其人则不过闺情之常耳有何闗系若子贡传谓南国之大夫聘于京师睹召公而归心焉此第依附召南以立説要无稽据申培説则云南国大夫夏聘于周次于终南睹王室之多贤相率以归心焉其泛斯甚观篇中云未见君子岂博及多贤之辞哉】<br />
　　出车劳还率也【出序】文王之时西有昆夷之患北有玁狁之难以殷王帝乙之命命南仲城朔方因伐西戎于其还也作此诗以劳之【竹书纪帝乙三年王命南仲西拒昆夷城朔方即此诗事也按史记称公季卒子昌立是为西伯西伯曰文王汲冡周书序云文王立西距昆夷北备玁狁谋武以昭威怀则此诗之为文王诗明矣文王作此诗以慰劳南仲故篇中曰自天子所曰天子命我可知非帝乙劳之也】<br />
　　我出我车【荀子作舆】于彼牧【叶职韵读如墨宻北翻】矣自天子所谓我来【叶职韵六直翻】矣召彼仆夫谓之载【叶职韵节力翻】矣王事多难【去声】维其棘【职韵】矣【赋也此诗言我者不一首二章言我者文王之辞中二章言我者代为南仲之辞其第五章言我者则代为南仲室家之辞分别观之乃得我车我所綂之戎车也文王时为西伯则西方诸侯之戎车皆其所綂非必尽周车也彼主殷都而言尔雅郊外谓之牧周语国有郊牧注云放牧之地言我令人驾出我所綂之戎车已至于殷都郊外之牧地盖谓前军之先行者也李氏云荀子曰天子召诸侯诸侯辇舆就马礼也遂举此诗云我出我舆于彼牧矣毛氏本荀子之説以为出车就马于牧地然未必得诗人之意马端临云古人用兵必以车战意在声罪致讨其坐作进退整暇有法未尝掩人之不备而以奇取胜也故韩厥遇齐侯则奉觞加璧郤至遇楚子则免胄趋风可以死则为于犨之请矢可以无死则为庾公之叩轮所谓杀人之中又有礼焉至塞外之侵中国则云合鸟散轻进易退于是车之雍容不足当其徒之慓疾遂至舎车而用徒然彼长于徒我长于车舍我之长技而与角是以兵予敌也故必设伏以诱之未陈而薄之然后可以取胜而车战之法废矣秦汉以后之用兵其战胜攻取者大槩皆如郑之御戎晋之败狄耳何尝有堂堂正正之举乎自从也天子指帝乙也谓命也下同谓我来者命我来简发此戎车也召説文云呼也仆夫毛传云御夫也载説文云乘也文王既承王命呼召己之御夫命之载已而归将以料简车徒使之尅期上道也王事王室封疆之事也时玁狁昆夷并起为患故曰多难棘通作防説文云急也或通作亟説文云疾也戎狄秋髙马肥易于南牧速则边防可固缓则边警可虞故曰维其棘矣观后章城方之命则此行专以筑城为事与六月出征不同然必成师以出者盖不如是则恐玁狁闻知必来挠我之筑而方不可得而城也】　我出我车于彼郊【叶豪韵居劳翻】矣设此旐矣建彼旄【豪韵】矣彼旟旐斯胡不斾斾【叶寘韵蒲寐翻】忧心悄悄仆夫况【丰氏本作怳】瘁【寘韵陆徳明本作萃　赋也韦昭云国外曰郊徐锴云按尔雅注百里之国十里为郊王畿千里郊当百里司马法云王国百里为郊五十里为近郊百里为逺郊白虎通云王及公侯必有郊者上则郊接天神下则郊接诸侯郊接邻国朱子云郊在牧内盖前军已至牧而后军犹在郊也设陈也毛传云蛇曰旐考工记云蛇四斿以象营室疏云有甲象其捍难蛇无甲见人避之象其避害也营室北方七宿也其星象形又尔雅云缁广充辐长寻曰旐注谓以黒色之帛广全幅长八尺属于杠名旐盖其制如此建立也旄注旄于旗干之首解见于旄篇郑云设旐者属之于干旄而建之戎车孔云此旐彼旄一言彼一言此便文耳于彼新田于此菑畆皆此类也毛云鸟隼曰旟谓画朱雀及隼考工记云鸟旟七斿以象鹑火也説文云错革画鸟其上所以进士众孙炎云错置也革急也画急疾之鸟于縿也有旐有旟礼所谓前朱雀而后武也称蛇为武者朱子云位在北方故曰身有鳞甲故曰武陆化熙云出车在郊视前在牧之车为后军则所见止是设旐建旄而设旟建旄已在彼牧故亟接之曰彼旟旐斯盖因言表章而兼举前后军言之也胡不犹言岂不也斾斾毛云旒垂貌董氏云礼曰徳车结旌武车绥旌绥谓垂舒之也昔晋治兵建而不斾壬申复斾诸侯畏之则知垂旌所以为战也按斾惟旐有之説文云继旐之旗沛然而垂名斾此云斾斾者合旟旐飞之象而言与荏菽斾斾同意传所谓旒即四斿七斿之斿乃旌旗之末垂者严云继旐曰斾旐以全帛为之续旐末为燕尾者名之为斾言斾之本体也此胡不斾斾乃飞之貌愚按至此则文王出车之事已竣可以还报天子矣然兵凶器危事目击丑虏凭陵未知荡平何日所以思之而忧心至于悄悄也悄徐锴云忧思低小也其思多端故重言悄悄况説文云寒水也荒凉之意説文无瘁字当通作顇谓形容顦顇也仆夫况瘁则亦文王忧国之诚有以感之而然耳吕祖谦云古者出师以丧礼处之命下之日士皆涕泣皆此意也以上二章皆文王自为叙述也】　王命南仲往城于方【阳韵】出车【史记作舆】彭彭【叶阳韵逋旁翻】旂旐央央【阳韵陆本作英英】天子命我城彼朔方【同上】赫赫南仲玁【丰本作猃】狁于襄【阳韵　赋也首二章止言出车勤王耳未明言其何所命也此方以承命出车之故言之王天子也苏辙谓王当为文王按文王未受命安得称王乎南仲此时承王命为将者即常武诗所称也又春秋隠九年天王使南季来聘杜注谓南氏季字意即南仲后也城筑城也方毛云朔方近玁狁之国也朱子云今灵夏等州之地曹氏云即六月所谓侵镐及方郡县志夏州朔方县什贲故城在县治北即汉朔方县之故城也诗所谓王命南仲城彼朔方是也汉武帝元朔二年收河南地置朔方五原郡使苏建筑朔方什贲之号盖蕃语也郑云往筑城于朔方为军垒以御北狄之难按朔方即今陜西宁夏卫在固原西南五百余里有待于南仲之城者必翟患未肆之前常倚山河为固不待设险及玁狁内侵则将有决藩之势其地始为华夷要区故不得不为城以守耳严云朔方之地为玁狁所侵轶今王命南仲驱去玁狁以城之而已不事穷蹙之也彭通作騯説文云马盛也毛云交龙为旂尔雅注云悬铃于竿头画龙于旂上刘熙云旂倚也画作两龙相依倚也通以赤色为之无文采诸侯所建也郑云两龙一象其升朝一象其下复也孔云旂盖南仲所建以下或载旐或载旟此经所陈唯旂旐旟三物而已愚按所以不再举旟者旟为前军已往前进发南仲大将当居中军王国大夫视外诸侯分得建旂此时统后军继进故但言旂旐也央央通作英英鲜明之貌天子命我二句述南仲称王命以令众也吕云大将传天子之命以令军众于是彭彭然张其车乘央央然斾其旂旐威灵气熖赫然动人兵事以哀敬为本而所尚则威也赫赫南仲乃文王赞叹之词后仿此赫説文云火赤貌以南仲之威熖如之故曰赫赫襄与懐山襄陵之襄同蔡沈云驾出其上也按襄字训驾当是通作骧汉书云起龙襄又交龙襄首奋翼皆取襄骧通用季本云城朔方所以断戎狄往来之路西戎道絶而不相犄角则可以驾玁狁而出其上故曰于襄程子云此章指元帅之名以显其功也】　昔我往矣黍稷方华【麻韵亦叶虞韵芳芜翻】今我来思雨【去声】雪载涂【虞韵亦叶麻韵宅加翻丰本作涂】王事多难【去声】不遑啓居【鱼韵】岂不怀归畏此简书【鱼韵　赋也第三章惟天子命我二句述南仲之语此章则全是南仲语矣昔我往矣南仲就道时也黍稷方华方生华也郑孔皆以为六月中时按考灵曜云春鸟星昏中可以种稷夏火星昏中可以种黍汜胜之云黍者暑也种者必待暑罗愿云稷为首种孟春正稷之时又贾思勰云凡黍穄三月上旬种者为上时四月上旬为中时五月上旬为下时夏种黍穄与植谷同时非夏者率以椹赤为大抵植种有早晚则华实之早晚随之非必定在六月中时方生华也孔氏但据月令有孟秋农乃登谷之文郑解所登之谷为黍稷故以为六月华不知月令仲夏之月农既登黍矣岂尽俟孟秋乎今我来思归而在道时也雪春雪也陆佃云腊雪握之辄聚立春以后不复可抟以微温搏之故也涂毛云冻释也夏小正云春正月寒日涤冻涂农及雪泽孔云雪落而释为涂泥是春冻始释也郑云因伐西戎至春冻始释而来反也王事多难与首章语意正同而此更为伐西戎起语所以至于雨雪载涂之时而后来归者以西戎助玁狁为虐复承王命徂征自北而西归计转缓故不遑啓居也畏者凛凛钦承之意与畏罪不同简书防命之词也孔云古者无纸有事书之于简谓之简书当时命南仲城方因见西戎窃发故并命之竣事后移师往伐西戎耳左闵元年狄人伐邢管敬仲言于齐侯曰戎狄豺狼不可厌也诸夏亲昵不可弃也宴安鸩毒不可懐也诗云岂不懐归畏此简书简书同恶相恤之谓也请救邢以从简书同恶相恤意简书中旧有此语乃诸侯所受之于天子者故敬仲引及之旧説不达谓邻国有急以简书相告误矣自王事多难而下四语其事在黍稷方华之后雨雪载涂之前城方已毕似可归而犹不得归者为将伐西戎故耳诗之叙事变幻错综若此以后章臆之其在徂秋渉冬之间乎】　喓喓草【丰本作艸】虫【东韵】趯趯阜【丰本作】螽【东韵丰本作】未见君子忧心忡忡【东韵丰本作】既见君子我心则降【叶东韵胡公翻】赫赫南仲薄伐西戎【东韵兴而赋也喓喓而下六语义俱同草虫篇以时序考之张衡谓大火流草虫鸣正深秋候耳草虫鸣则阜螽跃而从之以兴夫唱妇随其象亦如此也孔云此明在冬前晚秋之时因有草虫而为兴冬则虫死不得过于晚秋也君子室家斥南仲之辞我则室家自我也朱子云室家感时物之变而念之以为未见而忧之如此必既见而后心可降耳愚按草虫诗全同此六语岂其诗早已间于上而文王采之以入诗乎薄发语辞西戎昆夷也逸周书言文王西距昆夷是也亦曰犬戎伐西戎所以剪玁狁之羽翼也此时室家虽思南仲而赫赫南仲方且薄伐西戎若不知有其家者妇义臣忠两得之矣曹氏云西北二虏相犄角为冦故征玁狁则西戎作伐西戎则玁狁平】　春日迟迟【支韵】卉木萋萋【叶支韵此移翻】仓庚喈喈【叶支韵坚夷翻】采繁祈祈【支韵】执讯获丑薄言还归【叶支韵渠为翻】赫赫南仲玁狁于夷【支韵　赋也春日以夏小正及七月诗推之知为二月也迟迟解见七月篇卉説文云草之总名也萋説文云草盛也通木言之者以叶盛而言诗咏梧桐亦曰萋萋又毛传解蒹葭萋萋云犹言苍苍也仓庚解见七月篇喈喈解见葛覃篇祈通作祁与七月篇采繁祁祁解同执生擒也讯问也程子云其魁首当讯问者获得也丑説文云可恶也谓其徒党也此讯丑皆西戎之讯丑若玁狁则苐城方以备之耳未尝有交战之事但既城朔方则玁狁不能乘虗为害而西戎可伐西戎既伐则有以剪玁狁之羽翼而玁狁可平事实相因也郑云称美时物以及其事喜而详之也欧阳修云述其归时春日暄妍草木荣茂而禽鸟和鸣于此之时执讯获丑而归岂不乐哉夷毛云平也陆云末二句全是归功南仲前言于襄是在朔方时不敢凭陵此言于夷则以去朔方后言便有几世平定意辅云曰玁狁于夷而已则固不贵乎畧地屠城舆尸蹀血之事也郑云独言平玁狁者玁狁大故以为始以为终】<br />

                    <br>
                        　　出车六章章八句【子贡传亦云劳将率也而但以为宣王之诗申培説谓宣王再命南仲伐玁狁遂平西戎劳其还师史籕美之班固汉书古今人表南仲作南中亦系之宣王时人又云宣王兴师命将征伐猃狁诗人美大其功曰出车彭彭城彼朔方总之因常武篇有王命卿士南仲大祖之语遂致误耳或又疑竹书纪宣王三年命大夫仲伐西戎谓即此南仲考史记彼乃秦仲也何得相混】<br />
　　四牡文王劳使臣之诗【出陈乐书　序云劳使臣之来也有功而见知则説矣左襄四年穆叔如晋晋侯享之工歌鹿鸣之三三拜韩献子使行人子员问之对曰四牡君所以劳使臣也敢不重拜鲁语则云叔孙穆子聘于晋晋悼公享之乐及鹿鸣之三而后拜乐三晋侯使行人问焉对曰四牡君之所以章使臣之勤也敢不拜章子贡传袭其説亦云章使臣之勤也疏义云歌于使来之时则劳其来也而极言在外之情如此则章其勤也劳其来者此诗之用章其勤者此诗之意按采薇序云文王之时西有昆夷之患北有玁狁之难以天子之命命将率遣戍役以守卫中国意是诗之作即在此时篇中曰王事靡盬我心伤悲曰岂不懐归不遑啓处曰不遑将父不遑将母与出车杕杜二诗语意相为出入然则此诗倘亦即为南仲而作但彼全为叙述之辞此则代为南仲之辞以南仲此行城朔方伐西戎树功既懋经时颇久故所以劳之者亦不一而足欤又考旧史惟王命南仲西拒昆夷城朔方见于竹书而此外寂寂无闻焉故知是诗断为南仲作也】<br />
　　四【仪礼疏作驷】牡騑騑周道倭【文选注作威释文作委丰氏本作逶】迟【支韵韩诗文选注丰本俱作夷又汉书地理志注倭迟作郁夷右扶风有郁夷县顔师古注云言使臣乘马行于此道】岂不怀归【叶支韵渠为翻】王事靡盬我心伤悲【支韵　赋也牡牡马也騑説文云骖旁马礼记疏云车有一辕四马中两马夹辕名服马两边名騑马亦名骖马今曰騑騑则于四牡之中特指两骖马而言也周道自周适他处之道路主周而言故曰周道倭通作逶説文云逶迤衺去貌迟説文云徐行也程子云倭迟回逺也王事靡盬义与采薇篇同伤创悲痛也俱见説文心有所思而不得遂起居不宁如身之遭创痛然也言我岂不思归特以王事尚未坚固不敢顾私图而忘国恤徒自心懐伤悲而已孔頴达云我心伤悲正谓念忆父母下章云将父母是也毛传云思归者私恩也靡盬者公义也伤悲者情思也郑云无私恩非孝子也无公义非忠臣也君子不以私害公不以家事辞王事范祖禹云臣之事上也必先公而后私君之劳臣也必先恩而后义朱子云夫君之使臣臣之事君礼也故为臣者奔走于王事特以尽其职分之所当为而已何敢自以为劳哉然君之心则不敢以是而自安也故燕飨之际叙其情而悯其劳臣劳于事而不自言君探其情而代之言上下之间可谓各尽其道矣程子云上不知下之劳则下不自尽其力故四牡之义废则君臣缺矣】　四牡騑騑啴啴【説文作痑痑汉书注作驒驒】骆马【叶麌韵满补翻】岂不怀归王事靡盬【麌韵】不遑啓处【叶麌韵此主翻　赋也啴説文云喘息也毛云马劳则喘息骆马名详见駉篇陆佃云骆马善奈劳苦诗曰啴啴骆马言骆性善劳而今喘息不平如此则以甚苦故也不遑啓处解见采薇篇上言我心伤悲其故正在于此啓者谓长跪而进食于父母处则居处而已辅广云我心伤悲既述其私恩之不能忘不遑啓处又述其公义之不可已所谓天理人情之至也左襄二十九年葬灵王郑上卿有事子展使印叚往伯有曰弱不可子展曰与其莫往弱不犹愈乎诗云王事靡盬不遑啓处东西南北谁敢宁处坚事晋楚以蕃王室也王事无旷何常之有遂使印叚如周】　翩翩者鵻【説文释文俱作隹】载飞载下【叶麌韵后五翻】集于苞栩【麌韵】王事靡盬【麌韵】不遑将父【麌韵　兴也翩説文云疾飞也以非一飞故曰翩翩鵻鸠类详见鹊巢篇陆佃云鵻性慈孝慤谨盖孝所以致私恩谨所以致公义故四牡劳使臣之诗而其托况如此罗愿云隹鸠孝鸟故少皥氏以为司徒一名祝鸠似斑鸠而臆无绣采又头有赘鵻既孝鸟故养老之杖仿之汉仲秋之月县道皆案户比民年始七十者授之以玉杖餔之糜粥八十九十礼有加赐玉杖长尺端以鸠鸟为饰鸠者不噎之鸟也欲老人不噎古之养老祝哽在前祝噎在后以为养老之备此所以取鸠而又名鸠为祝鸠也严粲云鵻一鸟而十四名鵻也隹其也鹁鸠也祝鸠也鳺防也防鸠也鹍鸠也楚鸠也鳻鸠也荆鸠也乳鸠也鵴鸠也鸠也防鸠也载之言则盖音近也载飞载下言虽飞而尚下也后放此集于苞栩解见鸨羽篇将奉也戴岷隠云扶持奉侍之谓苏辙云祝鸠孝鸟是以孝子不获养而称焉鵻之飞也则亦下而集于栩不若使者之行乆不返不获养父母也罗云禽经曰鵻上无寻鹨上无常言二鸟之起不过寻丈不逺而复而王事靡盬之臣则征役不得暂息也范祖禹云忠臣孝子之行役未尝不念其亲君之使臣岂待其劳苦而自伤哉亦忧其忧如已而己矣此圣人所以感人心也又韩诗外传云齐宣王谓田过曰吾闻儒者亲丧三年君与父孰重过对曰殆不如父重王忿然曰曷为士去亲而事君对曰非君之土地无以处吾亲非君之禄无以养吾亲非君之爵无以尊显吾亲受之于君致之于亲凡事君以为亲也宣王悒然无以应之诗曰王事靡盬不遑将父】　翩翩者鵻载飞载止【纸韵】集于苞杞【纸韵】王事靡盬不遑将母【叶纸韵母鄙翻　兴也杞尔雅毛传皆云枸檵説文云枸也陆玑云其树如樗一名苦一名地骨春生作羮茹微苦其茎如莓子秋熟正赤茎叶及子服之轻身益气广雅名□乳又名地筋本草云一名枸根一名枸忌一名地辅一名羊乳一名仙人杖一名西王母杖朱子云一名狗骨抱朴子云家菜一名托庐清冷真君外诀以枸为三青蔓其苖为换骨菜图经云枸春生苖叶如石榴叶而软薄堪食俗呼为甜菜其茎干髙三五尺作丛六月七月生小红紫华随便结红实形微长如枣核其根名地骨春夏采叶秋采茎实冬采根广韵云春名天精子夏名枸叶秋名郤老枝冬名地骨根今人相传谓枸杞与枸棘二种相类其实形长而枝无刺者真枸也圆而有刺者枸棘也沈括云陜西极边生者髙丈余大可作柱叶长数寸无刺根皮似厚朴其美异他处大体出河东诸郡其次江淮间实如樱桃暴干为饼膏润有味按诗有三详见将仲子篇上两章为奉使初发之词此两章以翩鵻起兴又为久役未返之词物犹得所止而人子乃缺乎孝养其感深矣集栩兴将父集兴将母苐取叶韵未必有义观鸨羽篇亦咏集于苞栩而统言父母何怙可见】　驾彼四骆载骤骎骎【侵韵亦叶寝韵初朕韵】岂不懐归是用作歌将母来谂【寝韵亦叶侵韵式针翻　赋也按第二章云四牡騑騑啴啴骆马则知四牡皆骆故名四骆陆佃云古者天子之卿纯驷故诗曰驾彼四骆又曰乘其四骆若诸侯之卿则不能具纯驷矣骤説文云马疾步也严云走马曰驰不驰而步疾为骤骎説文云马行疾也以非一骎故曰骎骎载骤骎骎则其尚在行役而未能遽归可见矣是用作歌者朱子云非使臣作是歌也设言其情而劳之耳谂郑云告也左传辛伯谂周桓公是也将母来谂者言以己思欲将母之情来告于其母也葢父母爱子之情虽一而父或犹知大义母未必不牵于私情故思所以慰其意者如此陈际防云先曰将父而后曰将母者尊父也既曰将母而又曰将母者亲母也此孝子之志人情之实也辅广云详于私情而略于公义君之劳臣当然也】<br />
　　四牡五章章五句【申培説以为天子劳使臣之诗今繋此诗于文王则非天子之诗矣或问何以知其非帝乙作也曰以周道倭迟之语知之仪礼于燕礼乡饮酒礼皆歌此诗盖其初本为劳使臣作后乃移以他用耳大学始教则肄此诗义见鹿鸣篇小引下又诗纬泛厯枢推四始之説以四牡在寅为木始未详其义齐鲁韩三家又以此诗为康王时诗似不足信】<br />
　　杕杜劳还役也【出序　愚按此与出车同为一时之作以次章卉木萋止一语知之郑云异歌异日殊尊卑也礼记曰赐君子小人不同日此其义也范祖禹云出车劳帅故美其功杕杜劳众故极其情先王以己之心为人之心故能曲尽其词使民忘其死以忠于上也王安石云上之人能知其下中心委曲之情而形于歌咏则下悦之出车杕杜是也上之人不能知而其下自陈其劳苦之状悲伤之情则怨也之水鸨羽是也】<br />
　　有杕之杜有睆其实【质韵】王事靡盬继嗣我日【质韵】日月阳【韵】止【丰氏本作只】女心伤【阳韵】止征夫遑【阳韵】止【兴也有杕之杜解见唐风杕杜篇树之特生者为杕陆化熙云杕杜虽以识时序之变而取义于杕亦因征夫在外而伤其孤特无依也杜与棠相似白者名棠赤者名杜又按説文云牡曰棠牝曰杜赵頥光云牡棠牝杜与杨栁同义又言阴阳也此诗代为室家思夫之辞故以杜寄兴睆明貌檀弓华而睆之睆树果曰实吕氏云杜之有实秋冬之交也毛传云杕杜犹得其时蕃滋役夫劳苦不得尽其天性孔頴逹云特生之杜犹睆然其实我君子独行役劳苦不得安于室家以尽天性而生子孙乃杕杜之不如也嗣续也我我君子也继嗣我日追往役之始至此日而言日以继日不得休息也十月为阳兼言日者阳月之日也此即杕杜有实之侯止通作只语己辞也后仿此遑説文云急也征夫随南仲往城于方事竣可以归矣至于十月而犹未归则以其时有伐西戎之事故征夫方遑急于征役也辅广云述其室家之情不直言其思之而必曰王事靡盬焉则虽其室家亦知义也】　有杕之杜其叶萋萋【叶支韵此移翻】王事靡盬我心伤悲【支韵】卉木萋【同上】止【丰本作只】女心悲【同上】止征夫归【叶支韵渠为翻】止【兴也萋萋丘氏云新叶也承上章言杕杜睆实是去年十月间物色于今杜叶萋萋则实落而又生叶为今年之二月矣以杕杜逢春而生意改观如此闺中思妇其何以堪我女自我也卉木萋止复从杖杜而推广之见萋萋者不独一杕杜含悲更深所以逾期未至者因南仵伐西戎故迁延至此出车末章所谓春日迟迟卉木萋萋即是时也然曰执讯获丑薄言还归则已归在道特尚未至家故其室人不知而思念之耳王者之体悉如此辅云王事靡盬者公义也我心伤悲者私情也虽其室家亦情义并行而不相悖也】　陟彼南山言采其【纸韵】王事靡盬忧我父母【叶纸韵母鄙翻】檀车幝幝【铣韵韩诗作石经作防防释文作张张】四牡痯痯【叶铣韵古转翻】征夫不逺【叶铣韵读如蝘于殄翻　赋也登山采以望其君子郝敬云北山幽方忧思之北严云郑孔皆不明言杞为何物以采言之当是枸之可食者惟枸也解见四牡篇按图经云枸杞春生苗叶如石榴叶而软薄堪食俗呼为甜菜陆玑云春生作羮茹微苦计此云采当即在卉木萋止之时特期而未至故借此以致其想望耳以出车末章推之可见説者泥朱注春暮而可食之语遂谓采又过于木萋之时恐未然也又枸甜菜味苦亦夫妇同甘共苦之况父母谓夫之父母即舅姑也忧我父母言诒我父母之忧严云盖谓父母思之当早归也徐光啓云及期而望曰女心伤悲过期而不至则曰忧我父母其忧有进焉者矣可见古人立言之法蒋悌生云此四句见于北山诗其词同其义同杕杜之诗为正雅北山为变雅何也杕杜之诗在上之人叙戍役之劳以闵之也北山之诗役者自言其劳而有怨怼之心也词义虽同而苦乐之意异矣檀车毛云役车也孔云伐檀曰坎坎伐檀又曰伐轮伐辐是檀可为车之轮辐又大明云檀车煌煌檀之所施于车广矣幝説文云车貌徐锴云车则木连及韦革金鐏起皆起若败巾故字从巾曰幝幝者行役既久凡车皆弊也孔云役夫以从征之故其甲士三人所乘之车而备四马故曰四牡非庶人寻常得乘四马也痯尔雅云病也按説文无痯字当通作蹇跛也檀车耐用而亦敝牡马有力而亦跛以见其久且劳也愚按车敝马罢非目所见以行役之久料之征夫不逺又于车敝马罢料之皆意度之辞见在边之久当归非谓以幝痯之故不得不归也又陈际泰云车之坚者敝师老矣卒遇冦不可用也向者悲伤私情也至此多此忧焉其曲而中也夫】　匪载匪来【叶职韵六直翻】忧心孔疚【叶职韵讫刀翻】期逝不至【叶质韵职日翻】而多为恤【质韵】卜筮偕【叶纸韵苟起翻】止防言近【叶纸韵巨椅翻】止征夫迩【纸韵】止【赋也匪通作非载郑云装载也疚当作防尔雅云病也严云心甚病也期归期也逝往也犹适也恤忧也期逝不至指萋止时言忧心孔疚女心伤悲也而多为恤忧我父母也不独我忧之父母亦忧所谓多恤也一説谓前已期征夫不逺矣既而匪载匪来所以忧心孔疚曰而多为恤者饥渇与疾病与死伤与皆忧中事也于义亦通但归期太赊语意转缓且于当日情事不合耳李氏云观此诗言王事靡盬忧我父母何以异于鸨羽王事靡盬不能艺稷黍父母何怙言期逝不至何以异于采绿五日为期六日不詹然鸨羽采绿下之人自诉其劳苦此则下之人劳苦而上知之也灼曰卜揲蓍曰筮偕俱也礼大事先筮而后卜小事则筮不相袭今相袭俱作以心之惶惑不定故至于无所不为也防聚也合也防言毛谓防聚卜人筮人之言郑谓卜之筮之合言于兆卦之繇二义皆通既讯之卜筮而皆曰近矣则征夫其亦迩而将至矣辅云征夫不逺想料之辞也征夫迩止决定之辞也迩字如即刻到家之説严云此诗四章皆不言戍役来归之事唯述其未归之时室冢思望之切如此则今日之归其喜乐为何如也所以慰劳之也辅云劳帅劳役体悉其情无所不至而略不及论功行赏之事者何哉盖古者竭诚尽瘁以勤王之事者人臣之义也君臣各行其事而已下不以赏而望乎上上不以赏而夸乎下此君臣相与之至情也岂后世所能及哉】<br />
　　杕杜四章章七句【子贡传申培説皆以为劳还戍也但系之宣王时耳辨已在出车下邹忠云诗传以此列于体君臣内则戍乃戍臣也旧以出车为劳还率杕杜为劳还役出车明言赫赫南仲详见本篇若杕杜之檀车四牡岂所槩于卒伍其为先王劳戍臣可知已愚按檀车四牡唐孔氏之解自明若以戍为戍臣则何以别于将率岂谓戍守与征战异乎果尔则檀车何以幝幝四牡何以痯痯也且篇中所叙述者不过室家私情视出车篇逈异正与东山劳归士诗同一声口耳从叙何疑】<br />

                    <br>
                        　　皇皇者华文王遣使臣之诗【出陈乐书　序云君遣使臣也送之以礼乐言逺而有光华也曹氏云燕以遣之所谓礼也歌以乐之所谓乐也欧阳修云称美其能将君命为国尤华于外耳子贡传朱传皆云遣使臣也而春秋内外传则云君教使臣愚谓遣者其事也教者其意也所以定此诗为文王诗者晋语胥臣言文王之即位也询于八虞而咨于二虢度于闳夭而谋于南宫诹于蔡原而访于辛尹是诗亦以咨诹咨谋咨度咨询为言明是数事者皆将于使臣乎取之则奉使者其即八虞二虢之流乎又按通志云文王即位之八年六月寝疾五日而地震东西南北不出郊圻有司曰地震为人主也羣臣皆恐欲其城以移之文王曰天之见妖以罚有罪我若有罪若何逃罚率徳改行其可免乎于是谨其礼秩皮革以交诸侯饬其辞令币帛以礼俊士未几疾愈意皇华之遣当在此时也考竹书周地震在帝乙三年夏六月因系此诗于帝乙之世】<br />
　　皇皇【丰氏本作煌煌】者华于彼原隰【缉韵】駪駪【国语説文説苑俱作莘莘楚辞章句作侁侁】征夫每怀靡及【缉韵　兴也皇通作煌説文云煇也煇之为言明也毛传云皇皇犹煌煌也华朱子云草木之华也尔雅云广平曰原下湿曰隰严粲云言皇皇然光明者草木之华于彼原隰之间犹使臣能将命为国光华于逺近也一説毛云忠臣奉使能光君命无逺无近如华不以髙下易其色亦通駪説文云马众多貌征夫毛云行人也时文王所遣必非一使则众多并行正谓同时出使之臣耳观后章或乘骐或乘骆或乘骃可见懐思也众征夫皆同此懐故曰每懐言无一人而不然即春秋外传所谓懐和为毎懐者也靡及者如恐不及事也朱子云此诗若以戒夫使臣者而托于其自道之词以发之诗之忠厚如此晋语齐姜谓公子重耳曰周诗曰莘莘征夫毎懐靡及夙夜征行不遑啓处犹惧无及况其顺身纵欲懐安将何及矣人不求及其能及乎日月不处人谁获安】　我马维驹【虞韵亦叶尤韵居侯翻説文释文俱作骄】六辔如濡【虞韵亦叶尤韵如繇翻】载驰载驱【虞韵亦叶尤韵祛尤翻但四章同用此句则此字非韵】周爰咨【释文忠经倛作谘】诹【虞韵亦叶尤韵将侯翻赋也説文云马二歳曰驹一云六尺以上马五尺以上驹陆佃云传曰大夫乘驹血气未定则有蹄齧之虞故大夫乘之荀子曰大路之马必倍至于教顺然后乘之所以养安也倍言年长以倍今羣牧选马十六歳以上乃以进御曲礼曰齿路马有诛路马之齿髙矣故齿路马有诛所以广敬也诗曰我马维驹而后言维骐维骆维骃则骐也骆也骃也防上之文宜皆为驹文从句字音拘则以驹血气未定宜拘执之焉尔诗曰絷之维之义葢取此陈祥道云马八尺以上为龙七尺以上为騋六尺以上为马六尺以下为驹天子所驾下止于马诸侯所畜上止于騋则大夫乘驹可知矣六辔解见驷鐡篇濡者霑湿之义如濡言柔忍也又郑云言鲜泽也周依左氏作忠信解书太甲篇自周有终之周解亦同此又欧阳修云周为周徧之周虽有驰驱之劳不忘国事周详访问因以博广闻也愚按为国事而周详访问即忠信之意苟非实心体国则必濶略而不周矣此一字着落在使臣身上説爰説文云引辞也尔雅以为于也咨访问也诹説文云聚谋也此诗虽赋乘马出使之事而亦有比意寓其中言我马维驹虽苦于血气之未定而赖有善执辔者于此则可以使之进退合节不至于泛驾而旁逸矣今使臣既以每懐靡及为心凡征途采访所及必极周详以待上之人将于焉访问而与之聚谋庶乎作用有可观也咨字虚诹字实诹正其所咨者非泛泛访问而已后俱仿此诹谋度询俱就君咨使臣説旧解未是左传鲁穆叔如晋晋侯享之歌鹿鸣之三三拜韩献子使行人子员问之对曰皇皇者华君教使臣曰必咨于周臣闻之访问于善为咨咨亲为询咨礼为度咨事为诹咨难为谋臣获五善敢不重拜而外传则云皇皇者华君教使臣曰每懐靡及诹谋度询必咨于周敢不拜教臣闻之曰懐和为每懐咨才为诹咨事为谋咨义为度咨亲为询忠信为周君贶使臣以大礼重之以六徳敢不重拜二传微有异同而诹之为义具谋事谋才二训愚按才犹言作用葢相与互叅其説以订此事之作用当何如耳马融忠经云出于四方以观风听不可以不聪视不可以不明聪则审于事明则辨于理诗云载驰载驱周爰咨诹】　我马维骐【支韵】六辔如【墨子作若】丝【支韵】载驰载驱周爰咨【淮南子作谘】谋【叶支韵谟悲翻淮南子作谟　赋也骐解见小戎篇按骐非上驷陆佃云诗曰骐骝是中騧骊是骖盖骐骝中驷騧骊上驷故服以骐骝骖以騧骊如丝言条直也咨难为谋杜预云问患难也又咨事为谋盖问其事中之患难】　我马维骆【药韵】六辔沃若【药韵】载驰载驱周爰咨度【叶药韵达各翻墨子作及　赋也骆解见四牡篇沃説文云溉灌也沃若言润泽也咨义为度又咨礼为度毛传总之云咨礼义所宜为度墨子云助之视听者众则其所闻见者逺矣助之言谈者众则其徳音之所抚循者博矣助之思虑者众则其谈谋度速得矣故古者圣人之所以济事成功垂名于后世者无他故异物焉曰惟能以尚同为政者也诗曰我马维骆六辔沃若载驰载驱周爰咨及又曰我马维骐六辔若丝载驰载驱周爰咨谋即此语也】　我马维骃【真韵】六辔既均【真韵】载驰载驱周爰咨询【真韵　赋也骃解见駉篇陆佃云今之泥骢也诗曰我马维骐我马维骆我马维骃其先后与駉之序合则骃不如骆骆不如骐矣然乃卒言骃者以明马虽弥劣所以御之滋善既均言和调也咨亲为询旧説谓亲戚之谋为询非也两意相亲促膝筹画言无不尽如舜之询于四岳即此询也诹有叅伍意谋有瞻顾意度有折意询有详究意各以先后为序非徒取叶韵而已叅伍则其志逊故与如濡之柔忍相应瞻顾则其虑审故与如丝之条直相应折则其机活故与沃若之润泽相应详究则其事妥故与既均之和调相应】<br />
　　皇皇者华五章章四句【子贡传申培説丰氏本篇名俱作煌华庄子云大声不入于里耳折皇荂则嗑然而笑陆佃云折杨逸诗皇荂即诗所谓皇皇者华是也　申培説以为天子遣使于四方歌此饯之今按此诗既系之文王之世则非天子之诗矣然其后为遣使通用之诗至燕礼乡饮酒礼亦皆用之而大学始教亦以此先焉又齐鲁韩三家皆以此诗为康王时诗不足信】<br />
<br />
　　诗经世本古义卷七<br />
　　钦定四库全书<br />
　　诗经世本古义卷八<br />
　　明　何楷　撰<br />
　　殷帝辛之世诗二十篇<br />
　　采蘩美太姒亲蚕也【朱子云古者后夫人有亲蚕之礼此诗亦犹周南之有葛覃也子贡传亦以为诸侯之夫人勤于亲蚕国人美之申培说同愚谓夫人即太姒也何以证之以诗称公侯之事与兔罝咏公侯干城同皆指文王周自王季始受命为侯伯至纣以文王为三公故得称公侯也又射义云士以采蘩为节乐不失职也取末章被之僮僮夙夜在公为三宫夫人世妇有事于蚕者皆不失其职故士射以之为节云】<br />
　　于以采蘩【释文作繁】于沼于沚【纸韵】于以用之公侯之事【叶纸韵鉏里翻　赋也于说文云于也象气之舒蘩艸名本艸云蓬蒿也似青蒿而叶麤上有白毛从初生至枯白于众蒿颇似细艾三月采尔雅所谓皤蒿也一名蒵一名由胡又名游胡夏小正传云蘩游胡游胡旁勃也北海人谓之滂渤广雅谓之蒡葧或云蘩有二种一曰白蒿陆艸也可以生蚕一曰萝蒿水艸也可以为菹此蘩当为白蒿耳陆佃云蒿青而髙蘩白而繁七月之诗曰春日迟迟采蘩祁祁采蘩所以生蚕也今覆蚕种尚用蒿云季本云蚕之未出者采蘩以洗之令其易出邹忠云蘩之生先于桑或者狃于所见不信蘩可生蚕然尔雅有蟓蚢雔繇各种而以桑茧樗茧萧茧别之疏云此皆蚕类因所食叶而异其名尔雅又云蘩萧莪之类则萧茧或即蘩茧之类况止云生蚕未必即以啖蚕乎沼广雅云池也圆曰池曲曰沼尔雅云小洲曰渚小渚曰沚释名云沚止也可以止息其上蘩非水产言于沼于沚者沚即沼中之沚犹云采蘩于沼之沚也刘汝桢云池曲绕乎沚故曰沼蘩生沚上四面有水刍牧不到此蘩最洁故往沚取焉于以用之言采此蘩将有所用之也事谓成君服之事礼记祭义云古者天子诸侯必有公桑蚕室近川而为之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之嵗既单矣世妇卒蚕奉茧以示于君遂献茧于夫人夫人曰此所以为君服与遂副袆而受之因少牢以礼之古之献茧者其率用此与及良日夫人缫三盆手遂布于三宫夫人世妇之吉者使缫遂朱緑之黄之以为黼黻文章服既成君服以祀先王先公敬之至也月令云季春之月命野虞母伐桑柘鸣鸠拂其羽戴胜降于桑具曲植蘧筐后妃斋戒亲东乡躬桑禁妇女毋观省妇使以劝蚕事蚕事既登分茧称丝效功以供郊庙之服毋有敢惰黄子道周云周礼内宰以仲春率命妇躬桑浴种此言大昕郑氏疑再浴蚕王后乃涖之也国语云王后亲织紞公侯之夫人加之以纮綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功所谓公侯之事此可以见矣左文三年秦伯伐晋遂覇西戎用孟明也君子是以知秦穆公之为君也举人之周也与人之壹也诗曰于以采蘩于沼于沚于以用之公侯之事秦穆有焉喻不遗小善又昭元年赵孟入于郑乃宴穆叔赋采蘩曰小国为蘩大国省穑而用之其何实非命杜预云穆叔言小国微薄犹蘩菜大国能省爱用之而不弃则何敢不从命穑爱也以上皆断章取义】　于以采蘩于涧之中【东韵】于以用之公侯之宫【东韵　赋也尔雅云山夹水曰涧释名云涧间也言在两山之间也孔頴达云于涧之中亦谓于曲内非水中也陆佃云先言于沼于沚后言于涧之中言夫人于事有进而无退愚按古者蚕室必近川以便浴蚕故有于沼于涧之采宫即记所谓筑宫之宫蚕室是也上曰于以用之公侯之事第有其意此曰于以用之公侯之宫则已亲其事矣邹忠云不言采桑而言采蘩何也葢蘩之生常先于桑古者王亲耕三推而止后亲蚕三洒而止缫二十七日而老三俯三起事乃大巳在三宫夫人世妇登其事而后夫人特躬为之帅赋事而不献功故于蚕未出时苐采蘩洗之而事讫矣】　被之僮僮【东韵】夙夜在公【东韵】被之祁祁【支韵】薄言还归【叶支韵读如居逵翻　赋也按周礼天官内司服后六服袆衣揄翟阙翟谓之三翟与鞠衣展衣禒衣为六也首饰则有副编次三者郑谓三翟为祭祀之服袆衣从君见太祖揄翟从君祭羣庙阙翟从君祭羣小祀首皆服副副之言覆所以覆首为之饰其遗像若汉之步摇也鞠衣色如鞠尘象桑叶始生之色告桑之服展衣以礼见君及见賔客之服首皆服编编列髪为之其遗像若汉之假紒假紒者编列他发为之假作紒形加于首上也褖衣以接御首则服次次次第发长短为之鬄他髪与己发相合为紒所谓髲鬄也知三翟之首服副者王之祭服有六首服皆冕则后之祭服有三首服皆副可知知禒衣首服次者昏礼云女次纯衣纯衣者禒衣也据士服爵弁亲迎摄盛则士之妻服禒衣亦摄盛又明言女次则禒衣首服次可知三翟服副禒衣服次则其中有鞠衣展衣当是服编可知凡诸侯夫人于其国衣服与王后同其燕居则并纚笄绡衣也又少牢礼云主妇被锡主妇赞者一人亦被锡注云被锡读为髲鬄古者或剔贱者刑者之髪以被妇人之紒为饰因名髲鬄焉孔云此言被与被锡之文同故知被是少牢之髲鬄剔髪以被首也鬄亦作髢今按郑说则夫人告桑宜服编又据祭义文则受茧宜服副无服次之礼此云被之僮僮者葢指三宫夫人世妇之服耳观少牢乃卿大夫祭祀之礼而主妇从祭服髲鬄可见僮通作瞳説文云日曈昽欲明也即下文夙字意夙毛云早也公公所即所谓公桑也当日欲明之时夫人世妇即起趋事自夙至夜竞日之长皆在公所也重言僮僮者见其无日不然也被之祁祁与祁祁如云义同言服被者之人多也还说文云复也夙而趋事至夜则可以还归矣非君夫人之重蚕事而勤于倡率安能恪共无怠如此】<br />
　　采蘩三章章四句【序云采蘩夫人不失职也夫人可以奉祭祀则不失职也按蘩春始生可鬻秋香美可生食又可烝为菹左传谓苹蘩蕰藻之菜可荐鬼神可羞王公是也郑以意言豆荐蘩菹葢牵于毛传公侯夫人执蘩菜助祭之说于礼未有所据又埤雅云蘩有二种一曰白蒿陆草也可以生蚕一曰萝蒿水草也可以为葅此诗所采乃白蒿耳朱子云从来説蘩可以生蚕可以供蚕事何必抵死说道只在奉祭祀不为蚕事邹忠云或疑夙夜在公即特牲所言视饎爨于夙兴而旋归则郑氏所云释祭服而去者然特牲之视濯宗人职之少牢之溉鼎溉甑饔人廪人职之以至王之正祭视涤濯逆齐省镬则大小宗伯职之俱于妇职无与楚茨曰执爨踖踖为俎孔硕而君妇则止于为豆而已即如特牲所言视饎爨亦安得谓之在公况诗人若美夫人奉祭不应舍其祭时之敬恪而但述其祭前祭毕戴被之景是以诸说虽极意揣摩终龃龉而难合愚按被非祭祀之服只此一语便足以破之又何必更论其余乎又王符云背宗族而采蘩怨殆不知所谓】<br />
　　兔罝美周才多也【子贡传谓文王得良臣于野周人美之而申培说则直谓文王闻太颠闳夭散宜生皆贤人而举之国史咏其事而美之葢依附墨子之说墨子云古者圣王列徳而尚贤虽在农旅工肆有能则举之故尧举舜于服泽之中授之政天下平禹举益于阴方之中九州成汤举伊尹于庖厨之中其谋得文王举闳天太颠于罝网之中西土服金履祥云此事于兔罝之诗辞意最为脗合计此诗必为此事而作也肃肃敬也赳赳约也夫罝兔而体貌有肃敬之容武夫而步武有约束之度此闳夭太颠之所以为贤而文王所以取之也臼季之取冀缺郭泰之取茅容皆以是观之况文王之取人乎闳夭太颠为文王奔走疏附御侮之友后为武王将威刘敌之人信哉其公侯之干城好仇腹心者欤愚按诗专以武夫为言墨子之说似若可信若胡毋辅之谓闳夭樵于山与猎者争路被执纒以兔网文王救而得解则鄙俚无稽甚矣篇中咏公侯当在为三公之后史记曰纣以西伯九侯鄂侯为三公而竹书纪殷帝辛元年命九侯周侯邗侯则文王之为殷三公在此时也】<br />

                    <br>
                        　　肃肃【陆徳明夲作菟】罝防之丁丁【叶庚韵中茎翻】赳赳【后汉书注作纠纠】武夫公侯干城【庚韵　赋也肃说文云持事振敬也肃肃朱子云整饬貌兔解见巧言篇尔雅云兔罟谓之罝李巡云兔自作径路张罝捕之也欧阳修云捕兔之人布网罟于道路林木之下肃然严整使兔不能越逸椓通作防说文云击也丁之言当葢音近也解见伐木篇先击橜于地中然后张罝其上其用物以击之适当其橜也重言丁丁者连椓也刘向云肃肃兔罝椓之丁丁言不怠于道也焦氏易林云兔罝之容不失其恭陆化熙云兔罝即是莘野之耕渭濵之钓岂是贱业古人出为名世处即守其常大率类此诗故云文治于岐四方无侮武夫无所効其用相与从事罝网以销磨其壮心焉耳赳说文云轻劲有材力也重言赳赳者见其非一人也苏辙云罝兔之人则赳赳之武夫也世未尝患无武夫独患其不知敬而不可近今武而知敬故可以为公侯千城也邓元锡云兔罝之武夫肃肃其敬亲鄙事而无鄙心于文王同心同徳矣辅广云文王之时固多贤者此特言武夫者见其无所不备也且文王于武事尚矣三分天下有其二虽是徳化之盛而天下归之然遏密侵阮伐崇戡黎之后其于武事大约可观矣朱子云此文王时周人之诗极其尊称不过曰公侯而已亦文王未尝称王之一验也凡雅颂称王者皆追王后所作耳干通作□説文云盾也孙炎云干盾自蔽扞也城説文云以盛民也一说城成也一成而不可毁也孔頴达云公侯以武夫自固为扞蔽若盾为防守如城然愚按为干则一身赖以无虞为城则一国赖以无恐托重恃力有余赖矣严粲谓此言其勇而忠是也吕氏春秋云宣孟徳一士犹活其身而况徳万人乎故诗曰赳赳武夫公侯干城】　肃肃兔罝施于中逵【支韵亦叶尤韵渠尤翻薛君章句作馗】赳赳武夫公侯好仇【尤韵亦叶支韵渠之翻　赋也施者旗逶迤之貌故借为敷张之义逵徐锴云高土也或通作馗说文云九达道也尔雅云一达谓之道路二达谓之岐旁三达谓之剧旁四达谓之衢五达谓之康六达谓之庄七达谓之剧骖八达谓之崇期九达谓之逵郭璞云四道交出复有旁通者中逵谓九道适中之处好仇犹言善匹左传云嘉耦曰妃怨耦曰仇反妃而言仇犹以洁为汚以治为乱也朱子云公侯善匹犹曰圣人之耦则非特干城而已叹美之无已也严云此言其勇而良也】　肃肃兔罝施于中林【侵韵】赳赳武夫公侯腹心【侵韵　赋也中林林中犹中谷中阿之类皆颠倒成文也陆佃云椓之丁丁以有所闻施于中逵以有所见施于中林则无所闻无所见于是焉尔则好徳之至也故诗以此为后罗泌云中逵之徳显中林之徳晦徐干云人性之所简也存乎幽微人情之所忽也存乎孤独夫幽微者显之原也孤独者见之端也胡可简也胡可忽也是故君子敬孤独而慎幽微虽在隐蔽鬼神不得见其隙也诗云肃肃兔罝施于中林处独之谓也称腹心者郑云可用为策谋之臣使之虑事严云谓机宻之事可与之谋虑言其勇而智也按书言武王率惟谋从容徳此腹心之武夫其即文王之谋臣乎左传郤至答子反之言曰诸侯间于天子之事则相朝也于是乎有享宴之礼享以训共俭宴以示慈惠共俭以行礼而慈惠以布政政以礼成民是以息百官承事朝而不夕此公侯所以干城其民也故其诗曰赳赳武夫公侯干城及其乱也诸侯贪冒侵欲不忌争寻常以尽其民畧其武夫以为己腹心股肱爪牙故诗曰赳赳武夫公侯腹心天下有道则公侯能为民干城而制其腹心乱则反之古人之説诗如此虽于诗防不尽合然亦可见腹心之云为运筹帷幄之事矣西伯阴行善未容遂无宻谋也叶氏云在野之凡夫逐兔之细事即可以知其才正如日防之驭马寗戚之饭牛陈平之宰社识者已知其可大用矣钟惺云武夫为周之干城好仇腹心固是周之多才亦是古人看人才特达精细处具此心眼有才何患不知知之何患不用用之何患不尽】<br />
　　兔罝三章章四句【序谓兔罝后妃之化也闗睢之化行则莫不好徳贤人众多也朱子谓此序首句非是但为化行俗美贤才众多而已岂知当时固有得贤于兔罝之事而化行俗美又与武夫之咏殊不相肖乎】<br />
　　樛木南国诸侯归心文王也【诗以南有樛木发端与南有乔木南有嘉鱼一例自是南国之人咏其所见子贡传申培说皆以为南国诸侯慕文王之徳而归心焉是也竹书纪帝辛二十一年春正月诸侯朝周意此诗当于此时而作郑谓纣命文王典治南国江汉汝旁之诸侯其事史无所载当即以汉广汝坟江沱诸诗臆之然孔子尝言文王三分天下有其二以服事殷而逸周书程典解亦云文王合六州之侯奉勤于商则所谓诸侯归心文王者此自是确据严粲以为文王之国东北近纣都西北近犬戎故化独南行可谓得其理矣】<br />
　　南有樛【马融韩诗夲俱作朻】木葛藟【陆徳明本作累】累【支韵楚辞章句陆本俱作蔂】之乐【音络下同】只君子福履绥【支韵】之【兴之比又赋也南毛传云南土也郑云谓荆之域樛木喻文王也说文云下句曰樛尔雅疏云树枝下垂而曲也孔頴达云此南与南有乔木同南方之木美或下垂或上竦也葛解见葛覃篇藟徐锴云葛蔓也又陆玑云藟一名巨似燕薁亦延蔓生叶艾白色其子赤亦可食酢而不美又作苣苽亦名蔂芜本艸注云蔓延木上叶如葡卜而小四月摘其根汁白而甘五月开花七月结实八月结青黑微赤冬惟凋叶而根不死即诗云藟也此藤大者盘薄又名千嵗蔂韵防注云千嵗蔂即今言万嵗藤大者如盌冬夏不凋故从木其形蔓似艸故从艸在艸木之间也愚按易诗左传皆以葛藟二字连言未必两物皆生一处况藟蔂异字葛蔓之藟从艸似薁之蔂从木乌可援彼蔂以解此藟乎严粲云南土木美葛藟亦茂故以南言之累说文云缀得理也陆元朗云纒绕也张纲云木上竦曰乔下曲曰樛乔则与物絶故曰南有乔木不可休息樛则与物接故曰南有樛木葛藟蔂之葛藟在下之物也以木之樛故得附丽以上孔云只之言是犹言乐是君子矣所谓君子指文王也严云动罔不吉谓之福履葢履即践履之履视履考祥自然行与吉防故不曰禄而曰履也绥安也言福履安于其身也雅曰茀禄尔康矣是也此言文王之徳逺及南方如樛木之荫下而凡弱小之国有所依归如葛藟之得所繋也于是以福履祝之书曰文王诞膺天命以抚方夏大邦畏其力小邦懐其徳正谓此也又旱麓诗云莫莫葛藟施于条枚岂弟君子求福不回属辞相类而取义有别彼以葛藟兴福此则南国诸侯以葛藟自比而又祝其获福耳】　南有樛木葛藟荒【阳韵】之乐只君子福履将【叶阳韵资良翻】之【兴之比又赋也荒说文云芜也蔓延广逺之意将犹扶助也易曰天之所助者顺是也】　南有樛木葛藟萦【庚韵说文作□陆本丰氏本俱作□】之乐只君子福履成【庚韵】之【兴之比又赋也萦通作□说文云艸旋貌成说文云就也兼全与久二义又丰熙云愿其早成王业亦通三章一节深一节累系也荒则奄之也萦旋则奄之周也绥者安也将者助之不已也成者福于是大成也层叠歌咏蔼然见无己之愿】樛【韩诗作朻】木三章章四句【序谓后妃逮下也言能逮下而无嫉妬之心焉朱子从之然后妃不可称君子其谬明矣朱子又云夫人称小君大夫妻称内子妾谓嫡曰女君则后妃有君子之徳固可以君子目之其牵强如此】<br />
　　南有嘉鱼文王燕南国賔客也【朱子云此亦燕飨通用之乐歌愚按此必文王时诗文王承纣命典治南国江汉汝旁之诸侯诸侯咸归心焉周南所咏南有樛木南有乔木皆南国事也此诗亦以南有嘉鱼南有樛木起兴其为燕南国賔客无疑后世因此遂通用之燕飨耳】<br />
　　南有嘉鱼烝然罩罩【叶药韵王雪山云胡郭翻说文作□□】君子有酒嘉賔式燕以乐【叶药韵歴各翻　兴也以鱼起兴与鱼丽同意南朱子云谓江汉之间毛传云江汉之间鱼所产也嘉鱼鱼名蜀都赋云嘉鱼出于丙穴益州记云蜀山谓之拙鱼杂俎云丙穴鱼食乳水食之甚温陆佃云鲤质鳟鳞肌肉甚美先儒言丙穴在沔南县北有乱穴二水经注云丙水上承丙穴穴出嘉鱼常以三月出十月入穴穴口广五六尺去平地七八尺泉悬注鱼自穴下透入水穴口向丙故曰丙穴方舆胜览云丙穴在巴郡井峡中其穴凡十其中产嘉鱼其出也止于巴渠龙脊滩首有黑防谓照映星象相感而成长身细鳞肉白如玊其味自咸葢食盐象也本草陈藏器云李善注蜀都赋嘉鱼丙日出穴今则不然丙者向阳穴也阳穴多生此鱼鱼复何能择丙日耶陆云旧言鱼尾象篆文丙字故曰丙穴葢尔雅鱼枕谓之丁鱼肠谓之乙鱼尾谓之丙则鱼尾象丙岂特嘉鱼而已又王质云今辰州鄂州皆有此鱼鄂州取以名县然不必泥其名但取其美恐或是因诗取号也黄震云周都西北以南方之鱼为美故云南有嘉鱼未必独指丙穴之鱼也丙穴之鱼饮乳泉而美亦未必原名嘉鱼也自诗传引丙穴之鱼以释嘉鱼之诗世遂名其鱼为嘉鱼好诗者遂又名其县为嘉鱼县皆以其有经目托之为美谈耳严粲云下文樛木非木名则嘉鱼亦非鱼名要之诗人以鱼之嘉者瓠之甘者喻贤耳亦通烝王肃云众也解见东山篇尔雅云籗谓之罩郭璞云捕鱼笼也李巡云编细竹以为罩无竹则以荆谓之楚籗诗诂云鱼罩有自上而下者有自下而上者今人谓自上罩下为罩则罩之自上而下者今提罟也自下而上者谓撩罟即罾类淮南子云罩者抑之罾者举之为之虽异得鱼一也朱子云重言罩罩非一之词也吕祖谦云嘉鱼羣然入于网罩之又罩取之不竭愚按此以兴嘉賔非一之意取物必以其具燕賔必以其礼君子有酒与鱼丽篇同式燕解见鹿鸣篇此燕礼即唐孔氏所谓燕聘问之賔之礼式燕以乐用是燕以乐此嘉賔也】　南有嘉鱼烝然汕汕【叶翰韵读如散先旴翻】君子有酒嘉賔式燕以衎【叶翰韵苦旦翻　兴也汕说文云鱼游水貌徐锴云舒散貌又尔雅云罺谓之汕郭璞云今之撩罟也陆佃云鱼欲逸则罩之使入鱼欲伏则汕之使出愚按汕乃虚字似非器名当从说文义为长曰汕汕者王雪山以为羣行自得之意是也衎说文云行喜貌又尔雅疏云饮食之乐也易云饮食衎衎愚按行喜曰衎与式燕以敖同意取兴汕汕正在于此乐者情意之欢洽也衎者形神之舒畅也】　南有樛木甘瓠累之【支韵释文作蔂】之君子有酒嘉賔式燕绥【支韵】之【兴也樛木解见周南罗愿云瓠状要类于首尾类于要微锐縁蔓而生长而瘦上曰瓠短项大腹曰匏传曰匏谓之瓠误矣葢匏苦瓠甘复有长短之殊定非一物也累解亦见周南樛木篇樛木兴君子甘瓠兴嘉賔吕云樛木下垂而美实累之言相与固结而不可解也绥安也纒绵周至以安嘉賔之心亦犹樛木之下垂而使其系心于我也】　翩翩者鵻【支韵丰氏本作佳】烝然来【叶支韵陵之翻】思君子有酒嘉賔式燕又【叶支韵盈之翻】思【兴也鵻壹宿之鸟解见四牡篇郑云壹宿者壹于其所宿之木也此兴嘉賔有专壹之意于我烝然来思者见嘉賔不一其人羣然而来如鵻之飞集也又郑云复也以其壹意欲复与燕加厚之孔云频与之燕言亲之甚也又按礼上公三燕侯伯再燕是燕而又燕固有之矣两思皆语辞】<br />
　　南有嘉鱼四章章四句【序云乐与贤也太平君子至诚乐与贤者共之也苏頴濵严华谷皆祖其说而敷衍之其词甚美今録于此苏云鱼之在水至深逺矣然人未尝以深逺为辞而不求虽不可得犹久伺而多罩之是以鱼无有不得也苟君子之求贤心诚好之而不倦如是人之于鱼则亦岂有不可得者哉又云鱼非有求于人而人则取之以为贤者亦如是而吾则强求之欤非也蔓于地是岂可强使从人哉然其遇樛木也未尝不累之而上物之相从物之性也岂有贤者而不愿从人者哉独患不之求耳孔子曰未之思也夫何逺之有又云父子之相亲物无不然者故择木之鸟常怀其亲来而不去君子之事君如子之养父母义有不可巳者故曰长幼之节不可废也君臣之义如之何其废之孔子歴聘于诸侯老而不厌乃所谓烝然来思者惟莫之用是以终舍而去古之君子于士之至也则酒食以燕乐之故士可得而留也既燕矣而又未厌安之也严云成周太平持守之时所用之人必先有徳立政之书巻阿之诗皆曰用吉士此诗鱼曰嘉则味之美瓠曰甘则可以养人鵻为孝鸟皆喻吉士也未至则勤求之已至则燕饮之是乐与贤也又云南方有樛然下曲之木故瓠之甘而可食者得上而纒绵之兴成王屈己下贤则贤者得以上进固结而不可解也绥之谓燕饮以安之醴酒不设而穆生去葢礼貌衰则不能安贤者之心也又云人君之于贤始则多方勤求之继则礼貌以招延之其后则贤者闻风自至如翩翩然飞者是孝鸟鹁鸠羣然而自来也巻阿言吉士以有孝有徳称之故此诗以孝鸟喻贤也又思者燕而又燕见交际之欵洽所谓至诚乐与也朱子不从序说谓序得诗意而不明其用其曰太平之君子者本无谓而说者又以专指成王皆失之矣子贡传则谓鱼丽嘉鱼瓠叶皆所以燕大臣既无明据申培说不能知其所作之繇但云全篇皆赋也而已又诗纬含神雾推度灾泛歴枢等书及郎顗传四始之说推嘉鱼在己为火始更不可晓】<br />
　　羔羊南国化文王之政在位皆节俭正直故诗人美其衣服有常而从容自得如此【出朱传　孔丛子载孔子曰于羔羊见善政之有应也徐光啓云书毕命曰兹殷庶士席宠惟旧怗侈灭义服美于人骄淫矜夸将繇恶终俗之不良乃尔文王一先以卑服道以懿恭而过化存神一至于此自非上圣其能若是又云读羔羊而不游心于无声无臭者不可与言诗也至徳之世上下相忘衣衣食食而已】<br />
　　羔羊之皮【叶歌韵蒲波翻】素丝五紽【歌韵毛诗作它陆徳明本作佗】退食自公委蛇委蛇【叶歌韵汤何翻毛诗作委虵韩诗作逶迤外传作祎□石经作□迆又后汉书作委陀李字辨作防□沈重读作委委虵虵　赋也小曰羔大曰羊孔頴达云此説大夫之裘宜直言羔而己兼言羊者以羔亦是羊故连言以协句剥取兽革谓之皮按生曰皮理之曰革对文则皮革异故掌皮云秋敛皮冬敛革也皮所以为裘大夫为裘用羔羊之皮周礼注谓取其羣而不失其类仪礼注谓取其羣而不党公羊传注谓取其执之不鸣杀之不号乳必跪而受之死义生礼者此羔羊之徳也毛传云古者素丝以英裘薛君章句云素喻洁白丝喻屈柔说文无紽字当通作绦说文云扁绪也孔云织素丝为组紃以英饰裘之缝中素丝为饰维组紃耳若为线则所以缝裘非饰也故干旄曰素丝组之紃亦组之类杂记注曰紃施诸缝若今之绦是有组紃而施于缝中之验钱氏云两皮之缝不易合故织白丝为紃施之缝中连属两皮因以为饰所以言五紽者补传云合五羊之皮为一裘也百里奚衣五羊之皮葢仿古制又姚旅云皮小则合缝多而用丝烦五紽见其皮之大只用五紽耳皮大则贱正言其俭也按羔裘大夫趋朝之服严粲云缁衣羔裘诸侯日视朝之服卿大夫朝服亦服之其所异者君则纯色臣则以他物饰其褎所谓羔裘豹褎羔裘豹袪是也又按论语曰狐貉之厚以居注谓在家所以接賔客则在家不服羔裘矣朱子以为大夫燕居之服非是退食者退朝而食于家也自从也犹言往也公公所也退食自公言退食已毕从而之于公所也旧说谓自公退朝食于私家三章皆一意未是邹忠云玉藻君日出视朝退适路寝听政使人视大夫大夫退然后适小寝释服葢视朝之后君适路寝臣亦视其治事之馆馆乃所直之庐谓公馆非私家也此大夫葢公尔忘私日恪位箸以勤其官每宵衣而旰食其自公所服此羔裘故即所见称之又顔师古以为卿大夫履行清洁减退膳食率从公道殊无意义委蛇毛云委曲自得之貌孔云心志既定举无不中神气自若事事皆然故云委蛇陆佃云鱼属连行蛇属纡行诗曰委蛇葢取诸此张敬夫云重言委蛇舒泰而有余裕也严云服饰有常俯仰无愧节俭正直之意隐然可见矣左襄七年衞孙文子来聘公登亦登叔孙穆子相趋进曰诸侯之防寡君未尝后衞君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折】　羔羊之革【叶职韵讫力翻】素丝五緎【职韵说文作□齐诗作繣】委蛇委蛇自公退食【职韵　赋也说文云革兽皮治去其毛革更之上章言皮以有毛故称皮葢将以为裘则不得去其毛此章言革则毛已脱去而裘将敝矣緎说文云羔裘之缝也孙炎云缝之界域孔云缝合羔羊皮为裘缝即皮之界域因名裘缝云緎又西京杂记云五丝为防倍防为升倍升为緎倍緎为纪倍纪为緵倍緵为襚此以丝言非羔裘之緎也自公退食者言自公之后退而食于私家也唐人诗曰侍臣缓步归青琐退食从容出每迟可想是诗景况矣】　羔羊之缝【叶东韵读如逢蒲蒙翻】素丝五总【叶东韵祖丛翻】委蛇委蛇退食自公【东韵赋也缝说文云以缄紩衣也次章言革毛去而革存也此章言缝革敝而缝见也如晏子一狐裘三十年必】<br />

                    <br>
                        　　【希革而缝见可知总说文云聚束也胡一桂云窃意缝之突兀谓之紽有界限谓之緎合二为一谓之总又陆佃云羔羊之皮素丝五紽紽所以英裘其制然也此言其节羔羊之革素丝五緎革者言敝而因故以改造也此言其俭羔羊之缝素丝五总革而又敝则补缉以缝之此言其俭之至礼记缁衣篇曰苟有衣必见其敝而引葛覃服之无斁为言亦此意也退食自公同首章之文王氏云朝夕往来出公门入私门出私门入公门而己终无私交之行也】<br />
　　羔羊三章章四句【序云羔羊鹊巢之功致也召南之国化文王之政在位皆节俭正直徳如羔羊也按所谓徳如羔羊巳无义理至归功于鹊巢所致则迂甚矣申培说但以为美大夫之诗子贡传则云大夫贞而能俭忠乎公室国史美之总之随文生义无所发明】<br />
　　小星南国夫人承后妃之化能不妬忌以惠其下故其众妾美之如此【出朱传　序云惠及下也夫人无妬忌之行惠及贱妾进御于君知其命有贵贱能尽其心矣按礼内则云夫妇之礼惟及七十同藏无间故妾虽老年未满五十必与五日之御将御者齐潄澣慎衣服栉縰笄总角拂髦衿缨綦屦虽婢妾衣服饮食必后长者妻不在妾御莫敢当夕旧说谓天子之御妻八十一人当九夕世妇二十七人当三夕九嫔九人当一夕三夫人当一夕后当一夕凡十五日而徧望前先卑象月初生渐进至盛法阴道也望后先尊意可互观每月十五六日月相对故后独当此二夕罗氏颇不然其说谓内宠无并后岂有王后之尊下与庶妾更进迭退一月仅再见者以礼言之天子之后每夕皆进于王所以正内治五日一休以休沐为义则一嫔与其御进又五日一休则一嫔与其御进凡四十五日而九嫔毕见凡一时而再见一嵗而八见此嫔御进见之大数也若内则所谓五日之御则诸侯制也诸侯一娶九女夫人及二媵各有侄娣此六人当三夕次二媵当一夕次夫人专一夕凡五日而徧其御亦望前先卑望后先尊虽女君不在而其御日众妾莫敢当之故曰莫敢当夕也味此诗有实命不犹之语仅能迨承君惠而已视螽斯之咏有间故知为南国诸侯媵妾所作】<br />
　　嘒【丰氏本作暳】彼小星三五在东【韵】肃肃宵征夙夜在公【东韵】寔【韩诗作实】命不同【东韵　兴也嘒夲小声之义故毛传训为微貌云汉之诗曰有嘒其星是也孔子曰日者天之明月者地之理阴契制故月上属于天妇从夫放月纪也月为后夫人之象妾特借其余光以自耀故取兴于星下文三五在东维参与昴正其所指之小星也毛传云三心五噣洪范五行传云心三星大星天王前星太子后星庶子尔雅云咮谓之栁咮即噣天文志云栁谓鸟喙南方宿有七共为朱鸟形栁朱鸟口也故名咮按孔頴达谓心在东方三月时噣在东方正月时而陆佃谓三心以春见于东方最先见者五噣以冬见于东方最后见者葢心之见在正春而噣之见在冬春之交故二家之言云尔然可知其不同时而见也又天文志星经皆以栁为八星则不得以五属噣明甚愚谓三五在东不兼言心乃专指噣也步天歌云柳八星曲头垂似栁近上三星号为酒享宴大酺五星守此诗之作葢在冬春之时故道其所见如此至其所以取象于三五者亦自有意陆佃谓诸侯一娶九女侄娣与媵而八故诗正以三五况之是也肃说文云持事振敬也通众妾言之故重曰肃肃宵夜征行夙早也公公所也众妾进御于君初昏见星而往将旦见星而还往来总在暗中虽夙亦是夜故曰宵征古者后夫人将侍君前息烛后举烛至于房中释朝服袭燕服然后入御于房鸡鸣太师奏鸡鸣于阶下然后夫人鸣佩玉于房中告去是夙夜往来皆在暗中也况众妾乎其所谓在公者何所也古者王立六宫正寝一燕寝五皆王后之所治也九嫔居于九室掌妇学之法以敎九御各帅其属而以其时叙御于王所女御掌御叙于王之燕寝然则正寝为王后所专而燕寝虽嫔御皆得入矣诸侯之宫半于天子故礼曰卜三宫夫人世妇之吉者其御叙于燕寝之制亦宜同也实尔雅云是也说文云止也徐锴云寔如此止如此也命朱子云谓天所赋之分也言其所以如此者繇其所赋之分不同于贵者是以得御于君为夫人之惠而不敢致怨于往来之勤也安命见诸妾感恩深处非自诿咎于命味一寔字有贴然尊奉毫无勉强之意吕大临云夫人无妬忌之行而贱妾安于其命所谓上好仁而下必好义者也】　嘒彼小星维参与昴【叶尤韵力求翻史记律书云北至于留留者言阳气之稽留也索隐云留即昴也元命苞云昴之为言留言物成就系留是也丰本作□】肃肃宵征抱衾与裯【叶尤韵陈留翻尔雅作防】寔命不犹【尤韵尔雅注作猷　兴也刘熙云参谓之实沈昴谓之旄头天文志云参为白虎三星直者是谓衡石下有三星兊曰罚为斩艾事其外四星左右肩股也罚即伐孔頴达云伐与参连体参为列宿统名之若同一宿然但伐亦为大星与参互见皆得相统故周礼熊旂六旒以象伐注谓伐属白虎宿与参连体而六星言六旒以象伐明伐得统参也是以演孔图云参以斩伐公羊传曰伐为大辰皆互举相见之文也故言参伐也尔雅云大梁昴也西陆昴也正义云昴为胡星亦为狱事晋志云昴七星天之耳也北六星曰巻舌主察知佞谗也曲吉直而动天下有口舌之害中一星曰天谗主巫医其所以取象参昴者陆佃谓进御之法侄娣两两当夕故诗又以参昴况之参昴二星也而又皆西方之星其在于冬则以夕并见是也愚按月令孟春之月昏参中尚书日短星昴以正仲冬皆谓见于南方作诗者所见盖在冬春之交柳在冬参昴在南皆一时事也衾说文云大被也孔云今名曰被古者曰衾论语谓之寝衣也裯说文云衣袂祗裯按方言汗襦自闗而西谓之祗裯后汉书羊续传唯有布衾敝祗裯是也曰衣袂祗裯者言有衣袂之祗裯也一说郑云牀帐也汉世名帐为裯抱衾与裯即掌御叙于燕寝之事犹朱子云亦同也按犹本兽名性多疑虑故借为恍惚相若之义邓元锡云诗之安命如此诚味之天下安有不尽分之人哉知命则无怨尤无怨尤则能安土能安土则能乐天抱衾裯而宵征宵征而肃肃安也】<br />
　　小星二章章五句【子贡传云小臣奉使而勤劳于公赋小星申培说亦云小臣奉使行役之诗然抱衾与裯正所谓粲兮烂兮者岂使臣语哉如泥夙夜在公之云为勤于王事则采蘩之诗亦当属之使臣矣】<br />
　　江有汜文王之时江沱之间有嫡不以其媵备数媵遇劳而无怨嫡亦自悔也【出序　申培说亦云诸侯之媵始不容于嫡终而进之故作是诗孔頴达云嫡谓妻也媵谓妾也谓之媵者以其从嫡以送为名胡安国云诸侯有三归嫡夫人行则侄娣从二国来媵亦以侄娣从凡一娶九女左传云凡诸侯嫁女同姓媵之异姓则否按白虎通及春秋释例公羊传注云备侄娣从者谓其必不相嫉妬也侄者何兄之子也娣者何弟也一人有子三人共之若己生之不娶两娣何传异气也娶三国女何广异类也侄娣年虽少犹从适人者明人君无再娶之义也二国来媵谁为尊者大国为尊国等以徳徳同以色质家法天尊左文家法地尊右所以不聘妾何人有子孙欲尊之义义不可求人以为贱也又云古者女嫁必侄娣从谓之媵独言二国者异国主为媵故持名之其实虽夫人娣侄亦为媵也又云诸侯之娶凡九女参骨肉至亲所以息阴讼阴讼息所以广继嗣又云夫人无子立右媵之子右媵无子立左媵之子参前数説盖所以广嗣之道养寿命之源其义逺矣此诗前二章为二国媵女之辞后一章为嫡之辞葢嫡媵相睦后所作序所谓媵遇劳而无怨者谓前此遭苦虐而无怨耳非真有勤劳之事也】<br />
　　江有汜【纸韵养里翻石经说文俱作洍贵竹本作泤】之子【凌氏子贡传本作子之后同】归不我以【纸韵】不我以其后也悔【叶纸韵虎洧翻　兴之比也此与下章皆媵辞也时二国之媵皆不得备数偕行故各述其一章江解见汉广篇汜説文云水别复入水也尔雅云水决复入为汜疏云凡水决之岐流复还本水者为泛刘熙云汜巳也如出有所为毕已而复入也朱子云今江陵汉阳安复之间盖多有之又云夏水自江而别以通于汉复还入江冬竭夏流故谓之夏而其入江处今名夏口即诗所谓江有泛也郝敬云以泛自比以江比嫡贤女恭顺之辞小星自托以日月之光比夫人江汜自况以洪流之量比正嫡知命守分所以为贤女之子是子也谓嫡也妇人谓嫁曰归之子归者追数昔日之辞我媵自我也能左右之曰以朱子云谓挟已而偕行也一说以用也不我以者言弃我不用之于君所也皆通悔说文云恨也言自恨其前日之非而改过也此非感被文王后妃不妬忌之化何以至是蔡汝楠云风之江沱雅之賔筵皆取于悔繇变之趋于正也故曰震旡咎者存乎悔】　江有渚【语韵】之子归不我与【语谓】不我与其后也处【语韵　兴之比也右媵尊于左媵上章当为右媵之辞此当为左媵之辞尔雅云小洲曰渚毛传云水岐成渚刘熙云渚遮也体髙能遮水使从旁回也与说文云党与也不我与者犹言不与之为俦侣也处说文云止也请得其所而安止也其后也悔其后也处皆庆幸之辞】　江有沱【歌韵】之子归不我过【歌韵】不我过其啸【丰氏本作歗】也歌【韵兴之比也此嫡辞也尚书云岷山导江东别为沱尔雅云水自河出为灉汉为潜江为沱孔颖达云皆大水分出别为小水之名也张萱云江贡也以贡于海为义别而为沱者为有它焉蔡沈云南郡枝江县有沱水然其流入江而非出于江也华容县有夏水首出于江尾入于沔亦谓之沱愚按上二章为媵辞曰汜曰渚皆取合流于江之义喻巳之归依于嫡也此章为嫡辞曰沱取江别为沱之义喻媵分虽卑不妨与己并进也兴意各异达者详之之子指媵也归谓今日来归也媵向者不得备数偕行至今日始归也亦与上二章之子归不同过犹失也按过者越度之义如贤者过之之过故谓过为失不我过者喜二媵之不念旧恶不以我为过也啸説文云吹声也郑云蹙口而出声也歌说文云咏也徐锴云长引其声以诵之也刘熙云人声曰歌歌柯也所歌之言是其质也以声吟咏有上下如草木之有柯叶也故兖冀言柯声如歌也既啸复歌见二媵之恬然自得絶无咎恨怨尤之意葢至是而嫡媵之所以自处可谓各得其道矣】<br />
　　江有汜三章章五句【朱子以为是时汜水之旁媵有待年于国而嫡不与之偕行其后嫡被后妃夫人之化乃能自悔而迎之故媵作此诗今按待年不行于礼有之公羊传注云诸侯之媵八嵗备数十五从嫡二十承事君子未任承事还待年父母之国白虎通亦云还待年父母之国未任答君子也若此媵为待年之故而不与嫡偕行岂得怨嫡乎又子贡传云诸侯之夫人终容其媵也赋江有泛则以此诗为专美嫡序则云美媵也动而无怨嫡能悔过也云云则似专美媵今按是诗两述媵嫡之辞葢兼美之至推本其所以然则当归之文王太姒之化耳】<br />
　　摽有梅及时择壻也【序云男女及时也召南之国被文王之化男女得以及时也戴岷隐云此择壻之辞父母之心也申培说亦云女父择壻之诗】<br />
　　摽【赵岐孟子注作莩】有梅【韩诗作楳】其实七【质韵】兮求我庶士迨其吉【质韵】兮【兴而赋也摽击也落也盖击而落之也梅木名华白实似杏而酢陆佃云子赤者材坚子白者材脆华在果子华中尤香俗云梅华优于香桃华优于色故天下之美有不得而兼者多矣若荔枝无好叶牡丹无美实亦其类也梅先桃李而华女失婚姻之时则感己之不如亦梅华虽先桃李然其着实乃更在后则婚姻之年或未慊也按梅冬而华春而实实常多而易落曰七兮者孔頴达云十分之中尚七未落巳三分落矣愚按此及下章其实三兮顷筐暨之皆未然事特借以形容时晚耳非真歴尽而始咏也求有选择之意庶者未定之词士者礼义之人也曰我庶士葢女父言云尔迨及也有皇皇惟恐其晚之意吉吉日也及此吉日而定其人非谓便于归也后放此孟子曰丈夫生而愿为之有室女子生而愿为之有家父母之心人皆有之女子盛年难久譬梅实之易落故为父母者惟恐得壻之过时而不觉其词之棘如此按孙卿曰霜降逆女冰泮杀止霜降九月也冰泮正月也家语曰羣生闭藏乎阴而为化育之始故圣人以合男女穷天数也霜降而妇功成嫁娶者行焉冰泮而农桑起昏礼杀于此而夏小正二月则又云绥多士女据周礼媒氏以仲春之月令防男女之无夫家者于斯时也相奔者不禁盖嫁娶自季秋至于孟春惟其所用不拘其月此常礼也及至仲春而犹有男女之无夫家者谓若男三十女二十为期尽蕃育则以媒氏防之使各尽所欲虽奔犹不禁奔非淫奔也以事迫而礼简不能如常昏焉故曰奔也郑所谓女年二十而无嫁端则有勤望之忧是也黄佐云圣人之虑天下也血气既壮难尽自简情窦既开奚顾礼义故昏欲及时者所以全节行于未破之日也故男子十六而娶不逾三十女子十四而嫁不逾二十使不至有过时之悔然则男女得以及时其亦周之礼化与徐光啓云摽有梅説者以为仲夏之时非也仲夏之时则梅已将熟矣安得而有摽落又安得有顷筐之多也梅花繁初结实时常多而易落故如此尝试验之亦稍后于桃天时耳左传襄八年晋范宣子来聘告将用师于郑公享之宣子赋摽有梅季武子曰谁敢哉今譬于草木寡君在君君之臭味也欢以承命何时之有杜预谓宣子欲鲁及时共讨郑取其汲汲相赴】　摽有梅其实三【叶侵韵疏簪翻】兮求我庶士迨其今【侵韵】兮【兴而赋也其实三兮者承上章言过此以往梅之堕落又将多其在者余三耳今急辞也谓今日也】　摽有梅顷筐【丰氏本作匡】塈【叶未韵于既翻吕氏读诗记作暨】之求我庶士迨其谓【未韵】之【兴而赋也顷筐解见卷耳塈毛传云取也按塈字从土说文云仰涂也书所谓涂塈茨是也原无取义据郑谓顷筐取之于地严粲谓取之于地霑地湿也亦属强解以意推之当是槩量之槩传写譌也槩平斗斛木也此又承上章言过此以往梅实当尽落顷筐贮之过盈故以木槩之也胡嘉云一时也而七而三而顷筐所尽即年华瞥尔何言之太迅也欧阳永叔曰梅实有七至于落尽不出一月之间故前世学者多云诗人不以梅实纪时早晚独郑以为过春及夏晚皆非诗人本义周礼仲春奔者不禁何待初夏方为过时诗人咏此以兴物之盛时不可久言召南之人顾其男女方盛之年懽其过时而至衰落乃期于庶士以相婚姻也谓者父母遣媒妁通言姑先定约徐俟礼行也语云走兔在野人竞逐之积兔在市人不敢动在女父母自为其子计不得不切然始终必以求为言不肯苟且迁就非文王之敎而何】<br />

                    <br>
                        　　摽有梅三章章四句【按郑笺之解求我庶士云我我当嫁者谓求女之当嫁者之众士孔氏正义云言此者以女被文王之化贞信之敎兴必不自呼其夫令及时之取己郑恐有女自我之嫌故辨之言我者诗人我此女之当嫁者亦非女自我味其语意殊费干旋朱传径以为女子所作则岂有女思求男而为圣人之化者乎子贡传有阙文今不録】<br />
　　汉广文王化行南国男女知礼诗人美之【出子贡传申培说同序以为徳广所及也文王之道被于南国美化行乎江汉之域无思犯礼求而不可得也邹忠云南】<br />
　　【有乔木题曰汉广亦犹定之方中之为楚宫有饛簋飱之为小东也】<br />
　　南有乔【陆徳明本作桥】木不可【丰氏本不可作可以】休【尤韵】息【孔頴达云诗之大体韵在辞上疑休求字为韵二字俱作思韩诗外传丰氏本俱作思】汉有游【孔頴达本作游】女不可求思汉之广矣不可泳【叶漾韵丁放翻】思江之永【薛君章句作漾说文作羕今按从此则广泳羕方四字皆成韵广古旷翻】矣不可方【叶漾韵甫妄翻】思【兴而比也南方之木美作诗者自咏其土之所有也乔説文云髙而曲也尔雅云句如羽乔下句曰朻上句曰乔又云小枝上缭为乔注云树枝曲卷似鸟毛羽细枝皆翘缭上句者名为乔木木枝下蟠则阴广上缭则阴少南有髙竦之木其阴不下及故不可休息兴女之髙洁而不可求也经文息字当依韩诗作思思者语辞胡嘉云樛木下垂则附之者易乔木上竦则依之者难此兴之有义者也汉水名出嶓冢山至大别入江此汉上有游女者薛君章句云谓汉神也言汉神时见不可求而得之愚按据此则二句乃是比体葢如雒神宓妃之类耳以比贞静之女可望而不可即也泳説文云潜行水中也江水名出岷山东流与汉水合东北入海释名云江公也小水流入其中公共也永说文云长也方说文云并舩也尔雅以为泭也方言曰泭谓之谓之筏筏秦晋通语也郭璞云木曰竹曰筏小筏曰泭亦作又作桴或作柎泳以絶流横度言故属广方以顺流上下言故属永严粲云江水尤深濶于汉故汉止言不可泳而江言不可方此四句转言女自可求但须媒妁通言六礼俱备不可以非礼而求犹江汉未尝不可渡然须假舟楫以济不可凌忽泳方之耳季本云汉水合江则濶故言泳江则其流本长故言方本咏汉而并及于江者地近人逺咫尺千里语其地则如汉之不可泳语其逺则如江之不可方葢即女所近之水逺不可从者以为比】　翘翘错薪【丰本作新下同】言刈【丰本作又下同】其楚【叶麌韵读如取此主翻】之子于归言秣其马【叶麌韵满补翻】汉之广矣不可泳【韵见首章】思江之永矣不可方【韵见首章】思【兴而比也翘説文云尾长毛也错薪中之髙者亦如之故云翘翘错毛传云襍也薪说文云荛也月令收秩薪柴注云大者可析谓之薪小者合束谓之柴左传言其父析薪其子弗克负荷以此证薪是麤大可析之物也丰道生云新古文作□从木定意而以辛谐声小篆加斤以斧祈木也借为新旧字而加艸为薪谓或艸或木皆可以析为薪也然古新旧字本从见而以亲谐声寴戚字从家省而从亲防意言一家之寴常见如新无厌憎也自借新为亲旧字不知有寴为七斤切新亲皆柴薪字六义遂晦楚木名一名荆广志云牡荆蔓荆也图经云牡荆即作菙杖者枝茎坚劲作科不为蔓生故曰牡实细而黄如麻子大蔓荆茎髙四尺对节生枝秋结实斑黒如梧子大而轻虚沈括云州宜杨荆州宜荆地名因此荆或为楚楚亦荆木之别名也荆在襍薪之中尤为翘翘故析薪者欲刈之以喻此女在众女中尤为髙洁人宁不思欲娶之乎之子此女子也秣食马谷也马所以驾车士昏礼壻亲迎至妇家妇升车则壻授绥御轮以行今曰秣马谓亲迎也然非必作诗者自欲娶此女葢谓其不可以非礼干设言人若欲娶之者必待秣马以行亲迎之礼而后可娶耳邹忠云翘薪四语似与章首四句遥对葢乔木不可休错薪则有可刈也游女不可求于归则有可效也末又重述汉之广矣四句以咏叹之】　翘翘错薪言刈其蒌【虞韵】之子于归言秣其驹【虞韵】汉之广矣不可泳【韵见首章】思江之永矣不可方【韵见首章】思【兴而比也蒌蔏蒌也一名购故尔雅曰购蔏蒌郭璞云蒌蒿也生下田初生可啖江东用羹鱼也陆玑云其叶似艾白色长数寸髙丈余好生水边及泽中正月根牙生旁茎正白生食之香而脆美其叶又可蒸为茹罗愿云令古以为珍菜按蒌亦艸中之翘翘者许慎云马二嵗曰驹三嵗曰駣孔頴达云八尺以上为龙七尺以上为騋六尺以上为马五尺以上六尺以下曰驹古者驾车两服两骖服必壮马骖可用其次者前言秣马衡外夹辕之服也此言秣驹衡下襄驾之骖也范景文云王者不易民而治此类是也望见端庄静一之女而嗟叹之不足其人亦贤者也】<br />
　　汉广三章章八句【朱传谓文王之化自近而逺先及于江汉之间而有以变其淫乱之俗今按此诗具见女慕贞洁男知礼义以此归本于文王之化渐被致然可耳未必江汉之俗有淫乱之事大约因旧说解汉有游女为游荡之女故致此误若韩诗以为悦人也其意亦谓之子守礼之可悦耳不善防之鲜不以辞害义】<br />
　　芣苢蔡人之妻伤夫也【韩婴诗序以为伤夫也刘向列女传云蔡人之妻者宋人之女也既嫁于蔡而夫有恶疾其母将改嫁之女曰夫之不幸乃妾之不幸也奈何去之适人之道一与之醮终身不改不幸遇恶疾不改其意且夫采采芣苢之草虽其臭恶犹始于捋采之终于怀襭之浸以益亲况于夫妇之道乎彼无大故又不遣妾何以得去终不听其母乃作芣苢之诗君子曰宋女之意甚贞而一也愚按此亦后妃之化也冉伯牛有恶疾故文选用其事而曰冉耕歌其芣苢葢相传旧矣或疑蔡宋非古国名按国语云文王之即位也诹于蔡原韦昭注谓蔡蔡公也罗泌路史国名记蔡黄帝后结姓国蕲春汪中有蔡山又乐记云武王下车而投殷之后于宋则蔡宋非旧名而何】<br />
　　采采芣苢【纸韵释文作苡】薄言采【叶纸韵此礼翻亦叶有韵此苟翻】之采采芣苢【见上】薄言有【韵亦叶纸韵羽轨翻】之【兴而比也采捋取也重言采采非一采也陆佃云他草所在或无唯车前苍耳所在有之故芣苢卷耳之诗正言此二物芣苢一名马舄一名车前一名当道大叶长穂好生道边及牛马迹中故曰马舄车前当道也一名牛遗陆玑云幽州人谓之牛舌草可鬻作茹大滑其子治妇人产难本草云生平泽丘陵阪道中一名胜舄亦或谓之陵舄列子云若防为鹑得水为防得水土之际则为蝇蠙之衣生于陵屯则为陵舄屯阜也故或谓之虾蟆衣韩诗外传云直曰车前瞿曰芣苢盖生于两旁谓之瞿图经云春初生苗布地如匙面累年者长及尺余如防尾花甚细青色微赤结实如葶苈赤黒色今人五月采苗七八月采实程子云薄言发语辞严粲云薄言震之薄言追之薄言采芑凡薄言二字皆辞也朱子云采始求之也有既得之也薛君章句云芣苢臭恶之菜诗人伤其君子有恶疾人道不通求己不得发愤而作以事兴芣苢虽臭恶乎我犹采取而不已者以兴君子虽有恶疾我犹守而不离去也】　采采芣苢薄言掇【曷韵】之采采芣苢薄言捋【曷韵】之【兴而比也掇説文云拾取也捋説文云取易也诗诂云以指歴取也陆燧云旧说掇拾其穗也芣苢无取穗者子之在地者拾之未落者捋之也孔頴达以为此章言采时之状是也】　采采芣苢薄言祮【叶屑韵吉屑翻】之采采芣苢薄言襭【屑韵陆徳明本作撷】之【兴而比也尔雅说文皆云执衽谓之袺孙炎云执衽者持衣上衽徐锴云举衣防之一角也说文云以衣衽扱物谓之襭李巡云扱衣上衽于带衽者裳之下也置袺谓手执之而不扱襭则扱于带中矣陈祥道云郑氏释丧服传曰妇人不殊裳其服如深衣而无衽按诗言妇人之采芣苢或祮衽或襭衽是妇人之服未尝无衽也辅广云曰采曰有则始求而既得之辞曰掇曰捋则正采而拾取其子之辞曰袺曰襭则既采而携以归之辞】<br />
　　芣苢三章章四句【子贡传以为文王之诗万民和乐童儿歌謡赋芣苢申培说亦谓童儿鬬草嬉戏之词然不识何以専采芣苢岂以其多生道旁故耶味亦短矣序则谓芣苢后妃之美也和平则妇人乐有子矣按神仙服食法曰车前之实雷之精也善疗孕妇难产葢以其性大滑毛苌陆玑皆取之以此为乐有子之证尤属鄙浅不经或又引本草云强阴益精令人有子今考神农本经之语苐云车前子味甘寒无毒主气癃上痛利水道小便除湿痹久服轻身耐老初无宜怀妊之说至唐本余等始增入此语葢因毛说而附防之也滑伯仁云车前性寒利水男子多服则精滑而易痿妇人多服则破血而隳胎岂宜子乎又周书王防篇芣苢本作桴□及山海经虽云芣苢食之宜子然谓其出于西戎又指为木名纵使果有之亦别是一种未可便指为此之芣苢也冯时可云吾独取韩诗之言恶疾不相弃则有得乎性情之正且不失风人之防以意逆志者当自得之矣】<br />
　　野有死麕南国被文王之化女子有贞洁自守不为强暴所汚者诗人因所见而美之【出朱传　序云恶无礼也天下大乱强暴相陵遂成淫风被文王之化虽当乱世犹恶无礼也郝敬云纣时淫昏成俗而羞恶之心人所自有文王化行皆知无礼之可恶故诗不贵其贞洁而贵其知耻知耻自不屑不洁此导民之本格心之化也】<br />
　　野【凌氏子贡传本作埜】有死麕【真韵此章隔句用韵陆徳明本丰氏本俱作防陆又云一作麏】白茅包【叶有韵补苟翻路史作苞】之有女怀春【真韵】吉士诱【有韵丰本作求】之【比而赋也説文毛传皆谓郊外曰野麕麞也鹿属无角本草注云麞类甚多麕其总名也陆佃云麕性善聚善散故从囷囷聚也亦散也齐人谓麕为麞或谓麞性善惊故从章吴越春秋谓章者獐□也葢麕鹿皆健骇而麕性胆尤怯饮水见影辄奔道书谓麞鹿无魂又谓麞鹿白胆善怖为是故也尔雅麇曰其迹躔麕曰其迹解葢麇性迷惑故其迹躔而不解麕性散惊故其迹解而不躔郝云麕鹿比奔也死麕死鹿如恶恶臭丑诋之辞茅郭璞云菅属说文训菅为茅训茅为菅非是通志云茅类甚多惟白茅擅名陆佃云茅体柔而理直又洁白故先王用之以借亦以缩酒包毛云裹也通作苞礼注疏解苞苴云苞者以草包裹苴者以草借器贮物罗泌云先王之治先其礼而后其乐乐者溷濶之意而礼者人之城也礼胜则愚故乐以生之乐胜则流故礼以守之礼也者所以严分而防泆者也苟严矣何慢之足忧苟防矣何乱之足病诗云野有死麕白茅包之夫麕既已死矣在所可弃矣而犹苞以白茅何耶死恶其洿于地也夫茅之为物薄而用可重也易曰借用白茅无咎苟厝诸地而可矣借之用茅何咎之有此礼之所以不可以已而流遁者之所以获罪于圣人也愚按诗之兴意谓野有死麕人恶其臭犹或以白茅包裹之此强暴之男何止如死麕之可恶乃任其狂逸而莫之制使其秽徳彰闻何邪有女者诗人美此女也怀春者郑孔頴达皆云仲春为昏时故贞女思仲春之月以礼与男防也吉士美士也诱仪礼诱射论语善诱人之诱尔雅云进也毛传云道也此女非不怀婚姻然必待吉士以礼进而道之如媒妁之言是也诗咏此女有三善焉曰怀春则必依其时曰吉士则必得其人曰诱之则必合其礼非圣化所被而何】　林有朴【屋韵】野有死鹿【屋韵】白茅纯束【沃韵】有女如玉【沃韵上章麕春包诱隔句两韵此变体以上二句下二句分为两韵　比而赋也朴说文云小木诗诂云孔疏引尔雅朴一名心江河间以作柱案小木通呼朴即非木名云可作柱则大木也孔疏引朴以为朴误矣林有朴以野中之所见言继之曰野有死鹿言有死鹿在野外之林中也鹿兽名有角纯通作全亦音近也全用白茅裹束此死鹿亦恶其臭也如玉郑云取其坚而洁白不以色言此强暴之男譬如野外林中之死鹿徒足啓人畏恶厌絶耳其能凂如玉之女乎】　舒而脱脱【叶队韵徒对翻】兮无【丰本作毋下同】感我帨兮无使厖【说文作尨】也吠【队韵　赋也舒说文云缓也脱通作娧说文云好也舒而脱脱者言此女举止舒迟而容貌又姣好也即上章美其如玉之意无通作毋下同戒强暴之辞也感尔雅云动也我我女子也诗人敬爱之至故以我称之若托于女子之自道然者帨拭物之巾女子所佩也内则云女子生设帨于门右感我帨者女子自动其帨葢见此强暴之男来则女子必奔走失度而避之至动其佩饰也厖通作尨说文云犬之多毛者字从犬从彡吠说文云犬鸣也孔頴达云非礼相陵主不迎客则有狗吠郝敬云此章述女子羞恶之情言尨吠则狗彘恶之矣左昭元年郑伯享赵孟子皮赋野有死麕之末章杜预注谓喻赵孟以义抚诸侯无以非礼相加陵赵孟赋常棣且曰吾兄弟比以安厖也可使无吠子皮兴拜举兕爵曰小国赖子知免于戾矣范景文曰通篇皆诗人美贞女刺狂夫若作女子拒之之辞终乏风霜之气】<br />
　　野有死麕三章二章章四句一章三句【丰本篇名作野麇毛郑解野有死麕白茅包之野有死鹿白茅纯束皆谓四荒则杀礼贞女之情欲令以白茅褁束野中田者所分麕肉鹿肉为礼而来诸家及朱子皆因之案昏礼五礼用鴈唯纳徴用币无麕鹿之肉旧注殊属不经且思下一死字岂佳语耶子贡传谓埜人求昏而不能其礼女氏拒之然不能其礼似不应丑诋如是之甚申培说谓婚婣恶无礼之诗玩此诗实未尝为昏婣也若季本直目为淫诗则寃甚矣】<br />
　　麟之趾美文王子多贤也周家世有圣母故其子孙之盛且贤如此【所以知为赞圣母者以言麟不兼麒知之麟乃麒之牝者也三章皆咏麟而一则美公子一则美公姓一则美公族固知非专指太姒何者武王周公皆晚得子安得此时遂咏公姓至公族则愈逺矣主太任以称文王之子则为公姓故美公姓知其为赞太任主太姜以称文王之子则为公族故美公族知其为赞太姜诗三咏麟盖分拟三母也】<br />
　　麟【齐诗作麐】之趾【纸韵释文丰氏本俱作止】振振公子【纸韵】于嗟麟兮【三章俱用此一句结不用韵　比中有赋也按说文云麐仁兽也麐牝麒也麟大牝鹿也则字当作麐经传中麟麐通用陆佃云不践生草不食生物有爱吝之意故麐从吝一说麐不世出世衰则麐死故从吝吝惜也京房易传云麐麕身牛尾狼额马蹄有五采腹下黄髙丈二何法盛云麒仁兽也牝曰麟牡鸣曰游圣牝鸣曰归和春鸣曰扶幼夏鸣曰养绥秋鸣曰藏嘉各鸣曰思边张揖云麟者含仁怀义行步中规折旋中矩游必择土翔必复处不羣居不旅行不犯陷穽不罹罘文章彬彬瑞应图云麟王者嘉祥食嘉禾之实饮珠玉之英大戴礼云毛虫三百六十而麟为之长礼运云麟以为畜则兽不狘孔子云刳胎伐夭则麟不至罗泌云蔡邕以为中央轩辕大角之信诗含神雾以为木之精鹖冠子以为北方枵之兽或云阳气所孕又云纯阴之精保干图以为嵗星之散运斗枢以为机星得则生陈钦以为西方之毛虫广雅以为寿一千抱朴以为寿三千自汉而来为祥说者咸谓麟生于火而游于土王者视明礼脩好生恶杀动有仪容贤者在位不肖者退则见郊野礼斗威仪谓君垂金而王政太平则在郊而春秋考异邮以为王者功平则至孝经纬亦言徳至鸟兽则鳯凰翔麒麟臻遂使庸君想致学士妄谈按罗愿谓麟只如防麋之属后世言麐者皆妄果尔则何以称四灵陆玑谓今并州界有麟大小如鹿乃司马相如赋所言射麋脚麟者非瑞兽也然则罗氏所指殆即此物欤趾本作止说文云下基也象艸木出有止故以止为足麟之趾赞太姒也孝经曰亲生之膝下因下文言振振公子故以趾咏麟之为趾生艸不践生虫不履是其仁之见于趾者也举一趾以见其仁而旧说谓以趾比公子非也振说文云奋也季本云振振者振动之意文王之徳繇亲亲而达于仁民爱物故其公子皆振动其良心莫不兴起于仁可以任民物之责也所以知此诗为美文王之子者以公子二字知之文王时尚未王也文王诸子除三叔不足道若武王周公皆圣人其余伯邑考康叔封郕叔武曹叔振铎季载皆出自太姒以贤仁著称至于众妾所生则武王之异母弟又有毛郜雍滕毕原丰郇之属所谓则百斯男者非太姒有仁厚之徳何能孕样钟美如是故诗人复叹息而称之曰信哉太姒之为麟也以太姒之仁如麟也于者舒气嗟者叹声】　麟之定【径韵字书丰本俱作顁】振振公姓【叶径韵苏佞翻】于嗟麟兮【比中有赋也定尔雅作顁云题也按说文无顁字当通作顶顶者颠也所谓额也麟之定赞太任也太任者王季之妃朱子谓麟有额而不以抵是其仁之见于定者也因下文言公姓则太任为祖母居上临下为定之象公姓朱子云公孙也姓之为言生也按礼记玉藻云子姓之冠也注谓孙是子之所生故曰子姓一说孙传姓者亦通公姓主文王之子言之于嗟麟兮复叹息言太任之仁亦如麟故有此贤孙也大雅云思齐太任又云挚仲氏任来嫁于周乃及王季维徳之行列女传云太任之牲端一诚庄皇王大纪云太任有贤徳目不视窈色耳不聴淫声口不出恶言】　麟之角【叶屋韵卢谷翻】振振公族【屋韵】于嗟麟兮【比中有赋也按麐汉石刻全似鹿但一角直卓如浮图其端有肉圆如柿实孝经右契春秋感精符皆言麒雌一角明海内之共一也陆佃云麐似麕圆顶一角故西狩获麐曰有麕而角也传曰麒似麐而无角按尔雅曰驨如马一角不角者骐然则麒从骐省不角故也汉终军传云麐角戴肉设武备而不为害所以为仁或曰麐肉角凤肉咮皆示有武而不用也麟之仁见于角所以赞太姜也太姜者太王之妃于文王之子则为曾祖母所处益髙故取象于角孔頴达云先言趾次定次角者麐是走兽以足而至故先言趾因从下而上次见其额次见其角也陆佃云始于趾终于角每况愈上族谓三族也三族者父子孙三辈之亲则三代矣自太王而下为王季为文王为文王之子是三辈之族皆自太姜传之故主太姜而呼文王之子为公族也罗泌云礼小记曰亲亲者以三为五以五为九是所谓九族者夫人生则有父壮则有于父子与己此小宗伯三族之别也父者子之祖因上推之以及于己之祖子者父之孙因下推之以及于己之孙此礼传之以三为五也己之祖自己子视之则为曾祖王父自己孙视之则为髙祖王父己之孙自己父视之则为曾孙自己祖视之则为孙故又上推以及己之曽髙下推以及己之曽是所谓以五为九也而或者谓髙非己之所逮事非己之所及见且出一族则其所睦为不广于是执为异姓之说以为父母妻之族合则为三别则为九父之族别而四母之族别而三妻之族别而二是不然在尔雅内宗曰族母妻之族曰党父可以为党而妻与母不得谓之族也白虎通云族者凑也聚也恩爱相流凑也生相亲爱死相哀痛有防聚之道故谓之族于嗟麟兮叹息言太姜之仁亦如麟故能传世衍族皆贤如此也列女传云太姜贞顺率道靡有过失广于徳敎而谋事次之】<br />

                    <br>
                        　　麟之趾三章章三句【陆元朗云序本或直云麟趾无之字子贡传申培说俱作麟止　序云闗雎之应也闗雎之化行则天下无犯非礼虽衰世之公子皆信厚如麟趾之时也愚按所谓闗雎之应者谓后妃有闗雎之徳故有振振公子之应此但以诠首章之义可耳其谓衰世公子皆信厚如麟趾之时者郑谓当文王与纣之时乃是衰世而闗雎化行公子皆信厚与礼合古太平致麟之时不能过也此则指麟为瑞应而以公子当麟瑞于义迂矣朱传谓文王后妃徳脩于身而子孙宗族皆化于善故诗人以麟性仁厚其趾亦仁厚兴文王后妃仁厚故其子亦仁厚曰定曰角放此夫一麟耳而兴文王又兴后妃殊乖体物之义子贡传但云周人美公子之多仁也申培说亦云文王之子多仁贤美之则第赞公子为麟足矣分之为趾为定为角何居昧诗人立言之意矣】<br />
　　殷其靁忧文王也文王囚于羑里其臣相与救之室家明于大义从而思之【何以知为忧文王也以殷其靁在南山二语知之靁者纣威也南山者周地也是诗也其闳夭太颠辈室家之为之欤按竹书帝辛二十三年囚西伯于羑里桓谭新论云文王修徳百姓亲附是时崇侯虎与文王列为诸侯徳不及文王常嫉妬之乃谮文王于纣曰西伯昌圣人也长子发中子旦皆圣人也三圣合谋君其虑之乃囚文王于羑里史记云纣以西伯昌九侯鄂侯为三公九侯有好女入之纣九侯女不憙淫纣怒杀之而醢九侯鄂侯争之彊辨之疾并脯鄂侯西伯昌闻之窃笑崇侯虎知之以告纣纣囚西伯羑里又云崇侯虎谮西伯于殷纣曰西伯积善累徳诸侯皆向之将不利于帝帝纣乃囚西伯帝王世纪云纣囚文王文王之长子曰伯邑考质于殷为纣御纣烹为羹赐文王曰圣人当不食其子羮文王食之纣曰谁谓西伯圣者食其子羮尚不知也皇王大纪云周之臣子日夜忧惧谋所以救其君父者无所不至竭国中珍宝良马使闳夭太颠来献遣使四出谋于牧伯及合诸侯诸侯忧惧愤惋入见请从昌囚乃召昌释之史记云纣囚西伯于羑里闳夭之徒患之乃求有莘氏美女骊戎之丈马有熊九驷他奇怪物因殷嬖臣费仲而献之纣纣大说曰此一物足以释西伯况其多乎乃赦西伯赐之弓矢斧钺使西伯得専征伐曰谮西伯者崇侯虎也太平御览云文王四臣散宜生等周流海内经歴丰土得美女二人白马朱防以献于纣陈于中庭纣立出西伯文王在羑里时演易八卦为六十四作郁尼之辞困于石据于蒺藜乃申愤以作歌曰殷道溷溷漫浊烦兮朱紫相合不别分兮迷乱声色信谗言兮炎炎之虐使我愆兮幽闭率穽繇其言兮遘我四人忧勤勤兮又古今乐録炎炎之虐二句作阎阎之虎使我褰兮葢谓崇侯虎也四人旧注谓太颠闳夭散宜生南宫适也王世贞云内文明外柔顺俟命正志生死不易文王之徳也委曲万变以出其主而任其过颠夭之徳也文王之徳臣徳也身谋之也颠夭之徳亦臣徳也为君谋之者也巽之九二曰巽在牀下用史巫纷若吉夫子赞之曰巽以行权呜呼至哉陈氏云或曰为人臣者亡道以免其君之危则苟而可欤曰人臣以忠为其道夫能忠以免其君而何苟欤吾闻之也人臣之事君也犹子之事其父也为人子者不幸而其父之有过苟可以全吾父何弗用也为人臣者不幸而其君之有患苟可以免吾君则何弗用也瞽瞍杀人臯陶执之夫臯陶之执之也则既已离于天子之司败矣而舜且勿恤也窃负而逃窃负而逃非天子所以事其父而舜为之以救败也闳夭散宜生之间以行其赂而免文王于梏也是亦窃负而逃之譬也或曰文王乃幸以免难欤曰文王何知焉闳夭散宜生之为之而纣之出之也其为之不知所以为而其出之不知所以出幸而出之而文王固且曰天王之圣明也又何怨焉且吾闻之也人臣之事君也犹子之事其父也昔者舜之只载瞽瞍也起居饮食未尝不在侧也索而杀之则不可得故曰小杖则受大杖则走孝也文王之幸免患于纣而受成于二三子之计也是亦大杖则走之譬也】<br />
　　殷其靁【灰韵首末句相应为韵陆徳明本作雷】在南山之阳【韵】何斯违斯莫敢或遑【阳韵】振振君子归哉归哉【灰韵　兴之比又赋也殷者作乐之盛称故有盛大之义张子厚云天地之气阴因阳阳在内者不得出则奋击而为雷郝敬云比殷商也南山周终南山山南曰阳雷发声不在他处而独于南山之前后左右施其搏击之威以喻纣之偏与周为难也时文王有羑里之厄而其臣若闳夭辈相与奔走出力以救之其为之室家者偶闻雷声殷殷然感风雨将作而念其君子故即其事以起兴张敬夫云如鹳鸣妇叹之义将风雨则思念行者也何者疑念之辞何斯之斯斯此人谓君子也违说文云离也违斯之斯斯此所谓室家也莫之言无盖音近也遑说文云急也我君子辞室家而逺出将以脱主于难莫敢或急求毕事也振说文云举救也所救之方不一故曰振振张子厚云劝使勉也或用权或用术然后可以出文王而使之归周而我之君子亦可与之俱归矣故曰归哉归哉凝望之辞也上归哉谓文王也下归哉谓君子也严粲云冀其毕事来归而不敢为决辞知其未可以归也】　殷其靁【见上】在南山之侧【职韵丰氏本作仄】何斯违斯莫敢遑息【职韵】振振君子归哉归哉【见上　兴之比又赋也孔頴达云上阳直云山南此云侧不复为山南三方皆是毛传云在其阴与左右也郝云在南山之侧天威不测也息本喘息之义人一呼一吸为息故谓息为止莫敢遑息者莫敢求止息也】　殷其靁【见上】在南山之下【叶麌韵后五翻】何斯违斯莫敢遑处【叶麌韵读如取此主翻】振振君子归哉归哉【见上兴之比又赋也郑云下谓山足陆佃云语曰雷高弗雨雷在南山之下则雨矣愚按此以比纣怒将解也处说文云止也谓至家而安止也首章言莫敢或遑谓当宛转相机以图之次章言莫敢遑息谓当竭蹶趋事以图之此章言莫敢遑处则纣怒己可挽回归期行且不逺特不敢急遽求归耳文王之时不独为之臣者能笃忠贞而其妇人亦能明于大义若此】<br />
　　殷其靁三章章六句【子贡传谓召公宣布王命诸侯服焉赋殷其靁申培说谓武王克商诸侯受命于周庙出就终南之馆故作此诗然何斯违斯二语终非踊跃受命气象序以为召南之大夫逺行从政不遑宁处其室家能闵其勤劳劝以义也其于经之大义固无所害而所谓召南之大夫逺行从政者则亦不过因此诗在召南中遂从而附防之耳郝敬则云西伯率南国大夫以服事殷故妇人以天威比王命托咏殷靁亦犹汝坟之王室如燬也语意差近并存之】<br />
　　驺虞美文王搜田也【何以知其为搜也礼四时之田春曰搜夏曰苗秋曰狝冬曰狩彼茁者葭则春之时也左传曰宻须之鼓与其大路文所以大搜也此诗所言者春搜之事意其即为彼之搜与若六韬言文王斋三日乗田车驾马田于渭阳见太公载与俱归史记亦言周西伯将出猎卜之曰所获非龙非彲非虎非罴所获伯王之辅于是西伯猎遇太公于渭之阳据书无逸篇称文王不敢盘于游田其见于传记者惟此二役而已然此诗唯咏获豝豵不侈得贤则必非渭阳之田也又周礼射人以射法治射仪王以六耦射三侯三获三容乐以驺虞九节五正礼记射义为阐其说曰天子以驺虞为节乐备官也倘亦以驺御虞人无不在列以充任使故谓之备官欤然此诗若咏文王则固诸侯也而天子用之为射节何居盖文王既追王则亦天子矣不然如文王之辟雍亦何以为天子之学乎】<br />
　　彼茁者葭【麻韵】壹【诗缉丰氏本俱作一下同】发五豝【麻韵】于【贾谊新书作吁】嗟乎【虞韵三字句】驺【丰氏石经本作邹】虞【韵二字句旧叶麻韵云即东方朔所谓驺牙者也次章又叶东韵同一虞字而两其读不通甚矣刘芳诗疏作吾　赋也彼者徐锴云据此之称谓彼之也指葭言茁说文云草初生出地貌葭芦苇又名华一物四名郑云记芦始生者着春田之早晚说文亦以葭为苇之未秀者发发矢尔雅云豕牝为豝一曰豕二嵗能相把拏也见周礼注小尔雅云大者谓之豝按广雅凡兽二嵗通名为豝据杜预解春猎为搜谓搜索择取不孕者若云豕牝则有孕道当从二嵗名也礼曰无事而不田曰不敬白虎通云王者诸侯所以田猎上以共宗庙下以简集士众也公羊传则以春猎为苗旧说谓择取不孕任者若治苗去不秀实者所以专取豝豵以豝豵独害稼郊特牲迎虎为其食田豕所以除春农之害也一发五豝者毛传云虞人翼五豝以待公之发郑云君射一发而翼五豝者战禽兽之命必战之者仁心之至孔頴达云田猎有使人驱禽之义周礼田仆设驱逆之车驱之逆之皆为杀也不尽杀之犹如战然故云战禽兽之命也按易王用三驱褚氏诸儒皆以为三面着人驱禽必知三面者禽惟有背己向己趣己故左右及于后皆有驱之即毛传之所谓翼也苏辙云于君之射也一发而虞人翼五豝以待之此蕃之至也然犹不敢尽取之一发而已王应麟云言私其豵献豜于公致禽之礼也悉率左右以燕天子奉上之诚也彼茁者葭一发五豝爱物之仁也严粲云止于一发仁心之至不忍尽杀故也驺说文云廐御也按月令季秋天子乃敎于田猎命仆及七驺咸驾郑氏云七驺为趣马主为诸官驾说者也左成十八年晋悼公使程郑为乗马御六驺属焉使训羣驺知礼是驺为驺御也虞者掌山泽之官周礼有山虞泽虞左传周辛甲之为太史也命百官官箴王阙有虞人之箴即此虞也君田猎则驺御及虞人咸在故作诗者呼驺虞之官而叹美之冯时可云美公之仁而及于掌鸟兽之官犹咏王徳而及于武夫言非但其主仁即其下亦能体上意而仁及于物故吁嗟以叹之耳朱善云先儒所谓举一世而言固无一人之不仁举一人而言又无一事之不仁者惟此诗为然又周礼疏引韩鲁说驺虞天子掌鸟兽官贾谊新书云礼者臣下所以承其上也故诗云一发五豝吁嗟乎驺虞驺者天子之囿也虞者囿之司兽者也天子佐舆十乗以明贵也二牲而食以优饱也虞人翼五豝以待一发所以复中也人臣于是所尊敬不敢以节待敬之至也甚尊其主敬慎其所掌职而志厚尽矣作此诗者以其事深见良臣顺下之志也者可以义矣故其叹之也长曰吁嗟乎虽古之善为人臣者亦若此而已愚按驺为天子之囿别无明文据皇氏谓天子马有六种种别有驺又有总主之人并六驺为七故云七驺即趣马之类是也所以咏及于驺者为其御马以田车攻之诗言四黄既驾两骖不倚不失其驰皆驺之能事故及之耳又此诗咏爱物之仁而贾说専言事上之敬其指颇异】　彼茁者蓬【东韵】壹发五豵【东韵】于嗟乎【虞韵】驺虞【韵　赋也蓬陆佃云蒿属草之不理者也其叶散生如蓬末大于本故遇风辄拔而旋虽转徙无常其相遇往往而有故字从逢说苑云秋蓬恶于根本而美于枝叶秋风一起根且拔矣是以君子务本也豵说文云生六月豚一曰一嵗豵尚藂聚也见周礼夏官注小尔雅云豕之大者谓之豜小者谓之豵孔頴达云七月云言私其豵献豜于公周礼大司马职谓大兽公之小禽私之豵言私明其小也又按尔雅豕生三豵二师一特郭璞云猪生子常多故别其小者郑志张逸问豕生三曰豵不知母豕也豚也答曰豚也过三以往犹谓之豵以自三以上更无名也故知过三亦为豵然则豵葢豕之小而多者也季本云豝大故藏于葭豵小故藏于蓬陆佃云葭泽草蓬陆草豝把拏豵藂聚皆蕃之意也葭茁于下蓬茁于上豝获于前豵获于后以言上卞草木鸟兽繁殖吕祖谦云彼茁者葭彼茁者蓬记搜田之时盖曹子桓所谓句芒司节和风扇物草浅兽肥之时也一发五豝一发五豵兽之多而取之鲜也反三隅而观之则天壤之间和气充塞庶类繁殖交于万物有道而恩足以及禽兽者皆可见矣冯时可云兽五惟一发者不忍尽杀仁心如是而宋儒以为中必叠双是后世之巧射穷兵黩武者所为非三代之礼射矣至以谓四矢为一发偶一矢叠双乃得五尤附防可笑】驺虞二章章四句【旧皆作章三句　序以为鹊巢之应也鹊巢之化行人伦既正朝廷既治天下能被文王之化则庶类蕃殖搜田以时仁如驺虞则王道成也先儒泥仁如驺虞之说遂凿空指一兽名之驺虞以为国君如之又泥于麟趾为闗雎之应驺虞为鹊巢之应则曰意者文王之时二物应感而至故诗人以发兴益无稽甚矣按驺虞为兽名见于周书王防毛氏以驺虞为义兽白虎黑文不食生物后世皆祖其说如司马相如封禅文云囿驺虞于珍羣其颂曰般般之兽乐我君囿白质黑章其仪可喜旼旼穆穆君子之态吴薛综颂曰婉婉白虎优仁是崇饥不侵暴困不改容敛威徳君子之风陆机云驺虞尾长于躯不食生物不履生草应信而至陆佃云驺虞西方之兽其色见于白其文见于黑又名之曰虎则宜正以杀为事今反不履生草食至死之肉葢仁之至也诸家考较形似别白声象若真见其物然者愚独有以断其不然葢尔雅乃诗诂其释兽中无驺虞也又汉武帝时建章宫后有异物出焉其状如麋东方朔云此驺牙也或以为即驺虞既属附防而淮南子言散宜生得驺虞鸡斯之乗献纣尚书大传云散宜生等之于陵取怪兽尾倍其身名曰虞葢驺虞也山海经云林氏有珍兽大若虎五采毕具尾长于身其名驺吾乗之日行千里六韬云纣囚文王闳夭之徒诣林氏国求得此兽献之纣大悦乃释之张华亦云驺虞具五采乗之日行千里详上数说则驺虞乃马类是皆不足信墨子谓成王之乐命曰驺吾或疑为即此诗驺虞然别无所见琴操则云驺虞邵国之女所作也古者役不逾时不失嘉防邵国之大夫久于行役故作是诗也陈乐书亦载古琴曲谓驺虞召国女怨失嘉防而作审尔不过闺门怨诗耳有何关系】<br />
　　行露召伯听讼也衰乱之俗微贞信之敎兴彊暴之男不能侵凌贞女也【出序　刘向列女传云召南申女者申人之女也既许嫁于酆夫家礼不备而欲迎之女与其人言以为夫妇者人伦之始也不可不正传曰正其本则万物理失之毫厘差之千里是以本立而道生源洁而流清故嫁娶者所以传重承业继续先祖为宗庙主也夫家轻礼违制不可以行遂不肯往夫家讼之于理致之于狱女终以一物不具一礼不备守节持义必死不往而作诗曰虽速我狱室家不足言夫家之礼不备足也君子以为得妇道之仪故举而之传而法之以絶无礼之求防淫欲之行焉又曰虽速我讼亦不女从此之谓也韩诗外传同按文王既灭崇后始作邑于酆酆本崇地此女为酆人所讼意者在文王初作邑之时而文王使召伯听之乎黄氏云周家贞信之敎兴而商人衰乱之俗未殄此如一阳来复之时而五阴犹未逊阳而却退也申培说亦以为强委禽而不受至于兴讼大夫以礼断之而国史美之】<br />

                    <br>
                        　　厌浥【陆徳明本作挹】行露【遇韵易林作路】岂不夙夜谓【丰氏本作畏】行多露【露露相应为韵　比也厌浥毛传云湿意也愚按说文厌笮也笮者压也浥湿也言压此湿于道上行露者道上之露也夙早也谓行多露畏其沾濡也苏辙云二南当文王与纣之世淫风之被天下如露之濡物召南之女被文王之化能以礼自保故其称曰行者未尝不欲夙夜也谓道之多露是以不敢女子未尝不欲从人也谓世之多强暴是以不可女子之所以自保如此左僖二十年楚鬭谷于菟帅师伐随取成而还君子曰随之见伐不量力也量力而动其过鲜矣善败繇巳而出人乎哉诗曰岂不夙夜谓行多露自守之谓也襄七年晋韩献子告老公族穆子有废疾将立之辞曰诗曰岂不夙夜谓行多露杜预注云言岂不欲早暮而行惧多露之濡己以喻违礼而行必有汚辱】　谁谓雀无角【觉韵亦叶屋韵卢谷翻】何以穿我屋【韵亦叶觉韵乙角翻】谁谓女【音汝下同】无家何以速我狱【沃韵】虽速我狱室家不足【沃韵　比而赋也谓犹言也雀小鸟陆佃云雀物之淫者防物之贪窃者故诗言雀角防牙以譬强暴师旷禽经云雀交不一雉交不再穿说文云通也其字从牙在穴中屋说文云居也家即室家之家夫妇合则成家速尔雅云征也狱毛传说文皆云确也字从防从言二犬所以守也孔頴达云囚证于角核之处周礼谓之圜土然则狱者核实道理之名臯陶造狱谓此也此女言谁敢谓雀但有味而无角果尔何故能穿我之屋也见雀之穿屋则信为有角矣谁敢谓汝与我无室家之道果尔何故而致我于狱也见汝之致我于狱则信为家汝所应有矣下章放此然虽致我于狱而室家之礼实有未备者不可掩也韩诗外传谓行露之女许嫁矣然见一物不具一礼不备则不肯往以着其守贞之至观室家不足之言可见非谓全无媒聘也或云角乃嘴之锐而钩者凡鸷鸟皆有之未详所出室家不足即亦不女从之意言欲求与我为室家恐未能也亦通】　谁谓鼠无牙【麻韵】何以穿我墉【冬韵】谁谓女无家【麻韵按前章上二句自为韵此则取牙与家墉与讼隔句为韵朱传以前章家字叶音谷此章家字叶各空反一字两读恐无此理】何以速我讼【叶冬韵祥容翻】虽速我讼亦不女从【冬韵　比而赋也防穴虫也牙说文云牡齿也徐锴云比于齿为牡也按防有齿而无牙尔雅云墙谓之墉讼说文云争也字从言从公言之于公也按周礼司寇职两造禁民讼两剂禁民狱对文注谓讼以财货相告者狱相告以罪名此诗无财罪之异重章变其文先狱后讼者谓先系之于狱而后寘对也陆佃云雀角防牙皆言以无为有似是而非也从说文云相听也苏辙云知其室家之道不足而终不之从者召公明于聴讼也刘公瑾云此诗贞女乃讼之初六强暴之男则讼之九四也初六阴柔不终于讼而九四以刚不中正应之贞女自守非所以召讼而男子以强暴凌之然曰室家不足则初六之辨明矣曰亦不女从则九四不克讼矣所以能然者以有召伯为九五之大人也】<br />
　　行露三章一章三句二章章六句【王雪山谓暴男侵贞女女固可尚男为何人岂王化独及女而不及男耶意此必衰世之诗録其女之不苟随耳按王之疑亦是顾不知酆乃崇侯虎之地盖染于崇侯之恶而然也若朱传但谓南国之人遵召伯之敎服文王之化有以革其前日淫乱之俗则此女性本守贞而非淫乱者乃谓因文王召伯之敎化而始变其旧习寃矣子贡传有阙文今不録】<br />
　　菁菁者莪乐育材也【出序】其作于文王初立辟廱之日乎【竹书纪帝辛三十七年周作辟廱按周自文王都丰之后始建辟雍其后武王仿之故镐京亦有辟廱焉诗之作必美其所自始故知菁菁者莪为文王咏也序以为乐育材者得之而更衍之曰君子能长育人材则天下喜乐之矣愚谓天下二字似泛此诗葢作于入学鼓箧者非作于圜桥观听者耳又邹忠因诗中乐且有仪之句疑笙诗由仪即此】<br />
　　菁菁【文选注作蓁蓁集韵作葏葏丰氏本作青青下同】者莪【歌韵】在彼中阿【歌韵】既见君子乐【音络】且有仪【叶歌韵牛何翻　兴也陆佃云艸之初生其色盛则乃青霜死而后黄落故菁之文从青诗曰何草不以言其生何草不黄以言其死也重言菁菁者不一菁也莪草名尔雅云萝也说文云萝莪也蒿属郭璞云今莪蒿也亦曰防蒿防之为言高也舍人云一名萝蒿一名角蒿陆玑云生泽田渐洳之处叶似邪蒿而细科生三月中茎可生食亦可蒸香美味颇似蒌蒿本艸注云茎叶如菁蒿开淡红紫花结角子长二寸许微弯陈藏器云生髙冈宿根先于百草冯振宗云陆以为生泽田陈藏器以为生髙冈今以诗文证之陵阿则髙地也沚则水中也然则泽田髙冈俱有莪矣郝敬云蒿易长俄然而成故名莪小曰莪大曰蒿谚云三月茵陈四月蒿言易长也故比育材严粲云莪虽微物美而可食故以喻人材中阿毛云阿中也中沚中陵放此阿有二义说文云大陵也一曰曲阜也按阿既陵之大者不应至第三章始言在彼中陵似非立言之序宜依后说为正大陆曰阜其曲处名曰阿及至大阜始曰陵耳诗绵蛮篇以丘阿与丘隅丘侧并称解者亦谓是丘之曲中也可知曲乃阿之本义罗愿云莪水中所生陵阿亦通有之此虽可食之菜然彼中阿沚陵有在者焉而未采盖育之而使成也亦地之良者善养物君之仁者善养士故以为能长育人材焉邓元锡云天之生材也实难羣之师儒敎之学育之俾自得其性成之也中阿长莪菁菁然似之故以起兴愚按中阿为人所不见之地兴士之藏脩于国学无慕人知也既见幸辞也丰熙云始未见而今见之也君子指文王也后放此邓云学不乐不安仪不度不成逊业乐羣亲师而安友乐学也容貌比礼动作卒度有仪也其中心和乐外貌庄敬而严威者与其成也怿矣然非良师儒不任施悖求拂将苦其难不知其益隐其学且疾其师岂有育哉按诗小序云菁菁者莪废则无礼仪矣吕氏云长育人材之道固多术矣而莫先于礼仪礼仪者内外兼养非心过行无所从入此人材所以成也徐干云先王之欲人之为君子也故立保氏掌教六艺一曰五礼二曰六乐三曰五射四曰五御五曰六书六曰九数教六仪一曰祭祀之容二曰賔客之容三曰朝廷之容四曰丧纪之容五曰军旅之容六曰车马之容大胥掌学士之版春入学舍菜学万舞秋班学合声讽诵讲习不解于时故诗曰菁菁者莪在彼中阿既见君子乐且有仪既修其质且加其文文质着然后体全体全然后可登乎清庙而可羞乎王公君子者表里称而本末度者也故言貌称乎心志艺行度乎徳行美在其中而畅于四支纯粹内实光辉内着故賔玉之山土木必润盛徳之士文艺必众又左文三年公如晋及晋侯盟晋侯飨公赋菁菁者莪庄叔以公降拜曰小国受命于大国敢不慎仪君贶之以大礼何乐如之抑小国之乐大国之惠也昭十七年小邾穆公来朝公与之燕季平子赋采尗穆公赋菁菁者莪皆断章取义无与诗防】　菁菁者莪在彼中沚【纸韵】既见君子我心则喜【纸韵兴也沚解见采蘩篇罗愿云莪即古之蘩释艸曰蘩之丑秋为蒿以丑言之则其类多矣春时虽各有种名至秋老成皆通呼为蒿今莪谓之莪蒿又谓之萝蒿又谓之防蒿然则可谓蘩之丑矣又莪在中沚即与于沼于沚涧谿沼沚之毛所在符合释艸曰莪萝释虫又曰防罗字异而音皆同谓蚕防也莪岂有用于蚕故同其两名耶古蘩皤蒿以为可以生蚕莪亦当尔故曰莪即蘩也孔頴达云养莪者以沚则有水之润得于中而长遂也郝云菁菁者莪在彼小渚之沚多士洒濯亦犹此也愚按辟廱之制以水环之其形似沚故以中沚为兴喜说文云乐也徐锴云口壴为喜壴者陈乐立而上见人心之悦则其面目料然而变知其喜也我心则喜者因育材之有地喜巳材之得成也】　菁菁者莪在彼中陵【蒸韵】既见君子锡我百朋【蒸韵　兴也大阜曰陵莪在中陵则人皆得见之矣士之材已成就而为人所共瞻仰者其象如之故以为兴锡通作赐说文云予也朋即朋友之朋周礼注云同师曰朋同志曰友按说文朋本古凤字象形凤飞羣鸟随以万数故以为朋党字锡我百朋者辟廱之中人材所聚新至者得于斯取友焉喜其受益之多故本其所自而以为君子之锡我也百者举成数之大名言其多耳王制云乐正崇四术立四敎顺先王诗书礼乐以造士春秋敎以礼乐冬夏敎以诗书王大子王子羣后之大子卿大夫元士之适子国之俊士皆造焉凡入学以齿所谓百朋也又按诗之朋尊以两尊为朋易之十朋以两贝为朋皆取两两相偶之义旧说解百朋但放十朋之说而郑笺且以五贝为朋今按汉书食货志有五种之贝大贝四寸八分二枚为一朋直二百一十六壮贝三寸六分以上二枚为一朋直五十幺贝二寸四分二枚为一朋直三十小贝寸二分以上二枚为一朋直十不成贝不盈寸二分漏度不得为朋率枚直钱三是为贝货五品贝虽五品惟大贝壮贝幺贝小贝四品各以二枚相与为朋其不成贝者但数枚而用郑混谓五贝为朋非也然五贝乃王莽所制据盐铁论谓用贝起于夏后氏又周亦有泉贝未知其法何如贝中肉如科斗而有首尾以其背用故谓之贝今如依旧说则锡我百朋者直谓羣贤丽泽所益实多如获贝朋之众耳亦通】　泛泛杨舟【尤韵】载沉载浮【尤韵】既见君子我心则休【尤韵　兴而比也泛说文云浮貌以下文观之浮而沉沉而复浮故曰泛泛杨舟以杨木为舟也杨性坚劲故可为舟载之言则葢音近也黄震云载沉载浮者言舟泛泛水中或上或下不定之貌吴师道云沉者持之势非没溺也杨舟以比贤士书曰若济巨川用汝作舟楫虚舟泛泛则沉则浮将以待问渡者即贤士待用之况也休从人依木朱子云言安定也既见君子则将论定而官任官而爵不患成材而不见用我心于是乎安定也按文王世子篇云凡语于郊者必取贤敛材焉或以徳进或以事举或以言当时文王作人之法如此先儒谓辟雍尚仍殷制在郊于此论课学士材能故曰语于郊云】<br />
　　菁菁者莪四章章四句【朱传以为燕饮賔客之诗子贡传则云所以燕贤也申培说谓天子燕賔兴之士则歌此诗陈氏疑为天子行礼于学校燕饮而歌此诗今按诗中殊无言及燕饮之事但以有归美君子之辞则虽燕飨通用无不可者非为燕饮作也】<br />
　　汝坟商人苦纣之虐归心文王而作是诗【出申培说子贡传亦云受辛无道商人慕文王而归之赋汝坟按汝旁去纣都朝歌不逺至是皆归心于文王则不止三分有二而已王弼易注曰周室陶复而有汝坟足为此诗明据邹忠云竹书纪帝辛三十九年大夫辛甲出奔周汲冢周书曰殷内史挚见纣之愈乱迷惑也于是载其图法归之周此与夏癸之世太史令终古出奔商费伯昌出奔商者如同一辙即是推之奔周奚止一辛甲一内史挚哉】<br />
　　遵彼汝坟【汉书注尔雅注丰氏本俱作濆按尔雅江有沱河有灉汝有濆濆者汝别也水经注云汝水又东南迳竒雒城西北今南颍川郡治也濆水出焉世亦谓之大防水其下夹水之邑犹流汝阳之名是或濆防之声相近矣孔頴达云彼濆从水此坟从土伐薪宜于厓岸大防之上不宜在濆汝之间】伐其条枚【叶支韵谟悲翻】未见君子惄【韩诗作愵陆徳明本作□】如调【说文丰氏本俱作輖韩诗作朝】饥【支韵说文作饥　兴而赋也遵说文云循也汝水名说文云在农卢氏水经以为出河南梁县勉乡西天息山至原鹿县南入于淮地理志以为出髙陵山郦道元云即猛山也亦言出南阳鲁阳县之大盂山又言出卢氏县还归山博物志云汝出燕泉山并异名也余以方志参差遂令寻其源流今汝水出大盂山黄栢谷岩嶂深髙山岫邃宻石径崎岖人迹裁交西即卢氏界也朱子云汝出天息迳蔡頴州入淮尔雅云坟大防李巡云谓崖岸状如坟墓名大防也周礼注云水厓曰坟故楚辞云登大坟以逺望则此汝坟谓汝水厓之髙土或谓即陶丘乡是也一统志云汝坟城在河南南阳府叶县境内条小枝也枚榦也俱见说文戴侗云条枝之脩达者也枚条之抟直者也徐锴云条自枝而出枚自条而出愚按条枚谓条之枚条以况诸侯枚以况诸侯之臣如都大夫邑宰之属时商纣暴虐臣下化之亦相与为暴虐汝旁之民不胜其长吏之苦故欲遵汝坟以伐去其条枚葢寓言也商颂言苞有三蘖曰苞曰蘖亦与言条枚同意君子指文玉也惄据尔雅说文兼饥饿忧思二义孔頴达云惄之为训本为思耳但饥之思食意又惄然故又以为饥惄是饥之意非饥之状故舍人云恚而不得之思也调说文云和也人饥饿最难忍思之之切如急欲和解其饥有不能须臾待者葢归心文王之甚如此】　遵彼汝坟伐其条肄【寘韵】既见君子不我遐弃【寘韵　兴而赋也肄毛传云余也斩而复生曰肄诗诂云枿也孔云左传晋国不恤宗周之阙而夏肄是屏又曰夏余也是肄为复生之余也伐其条肄谓伐去其条枚之已斩而复生者以时长吏不恤其民前人虽去后人复然故以条肄拟之既者巳事之辞遐说文云逺也弃说文云捐也言文王不以我所居逺于周地而有弃我不恤之意也时葢文王以修职贡之故往来于商汝坟之人得见而喜之如此】　鲂鱼赪【说文作防】尾王室如燬【叶纸韵虎委翻字书薛君章句俱作列女传作毁下同】虽则如燬父母孔迩【纸韵　兴之比又赋也鲂鱼名解见鱼丽篇赪本作防说文云赤色也尔雅云再染谓之赪郭璞以为浅赤也养生经云鱼劳则尾赤人劳则发白张子云谓水浅鱼摇尾多则血流注尾故尾赤也孔頴达云鲂鱼之尾不赤故知劳则尾赤左传如鱼赪尾衡流而方羊裔焉郑氏谓鱼肥则尾赤以喻蒯聩淫纵不同者此自鲂鱼尾本不赤赤故为劳也罗愿云二说虽不同然鱼肥则不耐劳不耐劳则尾易赤以鲂言之其体博大而肥不能运其尾加之以衡流则其劳甚矣宜其尾之赪也葢诗之赪尾以喻周臣下之劳左氏之赪尾则有志大心劳之象说文以鲂为赤尾鱼非是王室指纣燬尔雅说文皆云火也以物入火中即毁坏故言燬也又按齐人谓火曰燬楚人名曰燥吴人曰此方语各不同如燬言纣政酷烈如火焚物也潘岳赋有云环四海以为鼎跨九垠以为罏爨以毒燎煽以虐熖如燬之谓也父母亦指文王孔甚也按孔本训通相传训甚者以大通之极则有甚之意也迩说文云近也汝旁去周殊逺而云孔迩者人逺而泽近也石介云言王室虽酷烈民不堪其苦文王之化行乎汝坟之国被文王之徳厚戴之如父母也诗曰恺悌君子民之父母春秋传曰爱之如父母苏辙云文王三分天下有其二以事纣周徳虽广而纣之虐如将焚焉民之被其害者如鱼之劳于水也然而有文王以为之父母可以无久病矣张氏云劳苦之极从而寛之曰王室虽如燬而文王在迩有以恤我也玩此诗则民心虽怨乎纣而尚以周之故未至于泮散也是文王以盛徳为商之方伯与商室系民心而维宗社者也其徳可不谓至乎】<br />

                    <br>
                        　　汝坟三章章四句【序谓道化行也文王之化行乎汝坟之国妇人能闵其君子犹勉之以正也朱传从之韩诗则以为辞家也而刘向列女传则云周南之妻周南大夫之妻也大夫受命平治水土过时不来妻恐其懈于王事葢与其隣人陈素所与大夫言国家多难惟勉强之无有谴怒遗父母忧昔舜耕于歴山渔于雷泽陶于河濵非舜之事而舜为之者为养父母也家贫亲老不择官而事亲操井臼不择妻而娶故父母在当与时小同无亏大义不罹患害而已夫凤凰不罹于蔚罗麒麟不入于陷穽蛟龙不及于枯泽鸟兽之智犹知避害而况于人乎生于乱世不得道理而迫于暴虐不得行义然而仕者为父母在故也乃作诗曰鲂鱼赪尾王室如毁虽则如毁父母孔迩葢不得巳也君子于是知周南之妻而能匡夫也薛君章句亦云鲂鱼劳则尾赤君子之劳苦则顔色变以王室政敎如烈火矣犹触冒而仕者以父母甚追近饥寒之忧为此禄仕后汉周磐诵诗至汝坟之卒章慨然而叹乃解韦带就孝廉之举诸说虽不同总之皆以为妇人诗耳细玩诗词终觉蒙绕不象且于父母孔迩一句尤自难通今但以君子父母皆属文王则前后文义畅然明白不劳辞费况是诗本载周南中其为文王而作复何疑乎】<br />
　　鱼丽万物盛多能备礼也【出序】文王暮年三分有二国家富极之时无事而饮酒则歌此诗【出方回续古今攷　饮賔客而赋多鱼当是据沼上所见竹书纪文王四十年作灵台而囿沼亦同时并作故其诗曰王在灵沼于牣鱼跃孟子曰文王以民力为台为沼而民欢乐之乐其有麋鹿鱼鳖而楚语伍举曰先王之为台榭也官寮之暇于是乎临之意鱼丽之诗其即作于此时与又按颂潜之诗曰猗欤漆沮潜有多鱼有鳣有鲔鲦鲿鰋鲤此诗言鲿鰋鲤与彼同而不及鳣鲔者鳣鲔大鱼惟漆沮大水有之非寡妇之笱所能容可知此诗为灵沼咏不为漆沮咏也仪礼乡饮酒及燕礼于笙入奏南陔白华华黍之后间歌此诗而笙由庚间者代也言一歌一吹也朱子本此故以为燕飨通用之乐歌】<br />
　　鱼丽于罶【有韵朱子云罶酒鲨多隔句协韵后仿此】鲿鲨【叶歌韵桑何翻】君子有酒【有韵】防且多【歌韵　兴也鱼以兴賔客丽毛传云歴也按易云离丽也此丽当即是离义如小过卦飞鸟离之之离罶说文云曲梁寡妇之笱鱼所留也从网留留亦声尔雅云凡曲者为罶又云嫠妇之笱谓之罶按曲蚕薄也通作簿所以养蚕器郭璞云凡以薄取鱼者名为罶孔頴达云以簿为鱼笱其功易故号之寡妇笱耳非寡妇所作也一说诗诂云罶乃曲梁之笱非曲梁也古者獭祭鱼然后虞人入泽梁川泽之利不使人得专之惟寡妇家上所矜闵使得织曲薄絶水为梁以笱承之以时得鱼若遗秉滞穂之意黄震云王雪山谓后世有鱼丽之阵阵凡五每阵又各有五敌入其中者无有不着然则罶者曲薄也虽不尽与阵法相似而曲薄周匝鱼之入其中者亦无得而脱也为鱼丽之阵其殆取鱼丽之诗之义乎冯时可云此以兴主人礼意绸缪曲折不疎薄也鲿鲨鲂鳢鰋鲤皆鱼名孙鑛云两字承四字句法同九罭鲿鱼之大者说文毛传皆以为也孔云徐州人谓之陆佃云今黄鲿鱼是也性浮而善飞跃故曰一名黄旧说其胆春夏近下秋冬近上陆玑云似燕头鱼身形厚而长大颊骨正黄鱼之大而有力解飞者今江东呼为鲿鱼一名黄颊鱼尾微黄大者长尺七八寸按家语宓子贱仕鲁为单父宰孔子使巫马期往观政焉见得鱼辄舍之期问焉者曰鱼之大者名为鱄鲿吾大夫爱之其小者名鱦吾大夫欲长之是以得二者辄舍之以此证鲿为大鱼之名也鲨鱼之小者尔雅以为鮀陆玑云吹沙也似鲫鱼狭而小体圆而有黑防常张口吹沙陆佃云鲨性善沈大如指狭圆而长常沙中行亦与沙中乳子故张衡云悬渊沈之魦鰡也鰡亦鯋属俗言鯋性沙抱异物志曰吹沙长三寸许背上有刺蜇人罗愿云鲨非特吹沙亦止食细沙其味甚美大者不过二斤然不若小者之佳今人呼为重唇厚特甚有若鼃黾故以为名今江南小谿中每春鲨至甚多土人珍之夏则随水下自是以后时亦有之然亦罕矣春来复来大抵正月辄至鱼之最先至者戴侗云鲨生淡水中者附沙而游噞喁辄吹沙小鱼也海中所产以其皮加沙而得名哆口无鳞胎生其类尤多大者伐之盈舟按鲨不一种有虎头鲨能化虎有蛟鲨似蛟而鼻长皮可饰劒有湖鲨背上有沙炮去鬐鬛外皮有丝可作脍莹若银丝皆所谓海鲨非此鲨也凖尔雅之文知此鲨乃小鱼耳燕飨之礼卿大夫士皆得与位有大小故以鲿鲨起兴君子指主人防美也酒味既防而又多可以遍及与燕之人矣刘公瑾云乐工极道主人所荐之物如此以见优賔之意朱子云道主人意以答賔如今宴饮致语之类旧说不达兴意直以鱼为燕飨所荐之羞且云古人以鱼为重又云北方牛羊多而鱼少故举其贵者言之其迂鄙可笑有如此者】　鱼丽于罶鲂鳢【叶纸韵读如履两几翻】君子有酒多且防【纸韵　兴也鲂鳢皆鱼之美者陆佃云鲂一名魾比今之青鳊也郊居赋曰赤鲤青鲂细鳞缩项濶腹葢弱鱼也其广方其厚故一曰鲂鱼二曰鳊鱼鲂方鳊扁也陆玑云今伊雒济頴鲂鱼也广而薄肥恬而少力罗愿云缩头空脊博腹色青白而味美按说苑云鲂博而味厚大雅美韩国曰鲂鱮甫甫陈风曰岂其食鱼必河之鲂里语曰雒鲤伊鲂贵于牛羊又曰居就粮梁水鲂埤雅亦曰鲂出汉水中者尤美常以傞断水用禁人捕谓之槎头鳊是所在之鲂皆以美着也鳢本草作蠡毛传郭璞皆云鲖也本草云鲖味甘无毒邢昺云今防鱼也鲖与防音义同戴侗云鱼之挚者鳞墨驳首左右各有窍如七星雌雄相随将子啖食众鱼罗云鱼圆长而斑防有七防作北斗之象夜则仰首向北而拱焉有自然之礼故从礼胆独甘也故从醴鳢者古人所重今道家忌之以其首戴斗也又指为厌故有天厌鴈地厌犬水厌鳢之说皆禁不食陆佃云今鳢是也诸鱼中惟此鱼胆甘可食有舌鳞细有花文一名文鱼与蛇通气旧云鳢是公砺蛇所化至难死犹有蛇性故或谓之鲣也按尔雅云鲣大鲖小者鮵大者名鲖即鳢也小者名鮵一说即鳗也许慎以为鳠舍人以为鲩皆非是陆玑所云似鲤颊狭而厚者乃鲩也鳢既味甘无毒至其胆亦甘可食则其美可知以美鱼兴嘉賔故有取于鲂鳢也多且防者言不徒以其多而已惟其多而皆防乃为可贵以所享皆贤故以防言之非防亦不足以享此嘉賔也】　鱼丽于罶鰋【丰氏本作□】鲤【纸韵】君子有酒防且有【叶纸韵羽已翻　兴也鰋郭璞云今偃额白鱼也潜确类书云鰋身圆性偃说文以为鮀毛苌孙炎以为鮎皆非是鲤郭璞云今赤鲤鱼也陆佃云鲿鱼黄鲂鱼青鳢鱼鰋鱼白鲤鱼赤则五色之鱼具备罗愿云今人但谓赤鲤然按之古种类至多崔豹言兖州人谓赤鲤为赤骥青鲤为青马黑鲤为黑驹白鲤为白骐黄鲤为黄骓皆取马之名以其灵仙所乗能飞越江湖故也其种易繁陶朱公养鱼所以养鲤者鲤不相食易长故鱼丽美万物盛多终之以鲤盛之极也陆佃云一章曰鲿鲨长鱼也二章曰鲂鳢鳢鱼圆鲂鱼方言其鱼一方一圆三章曰鰋鲤鰋鱼偃鲤鱼俯言其鱼一偃一俯愚按此章所以取鰋鲤者正是取一偃一俯为义以酒酣之后賔既醉止有若偃若俯之象故寄兴于鰋鲤也又陆佃云鲿鲨之美不若鲂鳢鲂鳢之美不若鰋鲤故其序如此今鱼品齐鲁之间鲂为下色鰋为中色鲤为上色衡门之诗先鲂后鲤亦以此故也此与前五色之说皆非确义并存之以资多识耳有曹氏云言用之而愈有也余欢未殚爵更陈见主人爱客之无已也故以防且有终焉黄佐云或曰樽酒簋贰可以用飨鱼丽之燕毋乃过于侈乎噫是未知道者也夫养贤所以养天下也故圣王重之燕飨所以致其交也故贤士观之俭岂其所先哉燕之于寝则称之曰賔燕之于庙则躬为献酬礼以食之乐以乐之实以将之犹汲汲然若有所不及也然则损也者其圣人不得已之世乎不然北门夏屋又何以为衰世之风乎】　物其多【歌韵】矣维其嘉【叶歌韵居何翻】矣【赋也前三章所言者礼文也后三章所言者礼意也物指殽言多即承首章多字不特酒多而诸殽之物亦多也嘉美也嘉賔之嘉维其嘉美此賔客故备物之多如此】　物其防【纸韵荀子作指】矣维【荀子作唯】其偕【叶纸韵苟起翻】矣【赋也防即承次章防字不特酒美而诸殽之物亦美也偕俱也言有恭敬之意与之俱非徒物之防而已荀子云王者先仁而后礼天施然也聘礼志曰币厚则伤徳财侈则殄礼礼云礼云玉帛云乎哉诗曰物其指矣唯其偕矣不时宜不敬交不驩欣虽指非礼也指通作防】　物其有【叶纸韵】矣维其时【叶纸韵上纸翻】矣【赋也有即承上章有字不特酒有而不竭殽亦有而不竭也时谓可以燕飨之时荀子注云虽有物亦须得其时苏辙云古之仁人交万物有道取之有时用之有节则草木鸟兽蕃殖无有求而不得君子于是及其间暇而为酒醴以燕乐之吕祖谦云所谓时者不专为用之之时也苟非国家闲暇内外无故则物虽盛不能全其乐矣又刘向説苑云天子南面视四星之中知民之缓急急则不赋借不举力役书曰敬授民时诗曰物其有矣维其时矣物之所以有而不絶以其动之时也此与本序美万物盛多能备礼也意合亦通左传季武子赋鱼丽之卒章杜预注以为喻聘宋得其时】<br />
　　鱼丽六章三章章四句三章章二句【序云文武以天保以上治内采薇以下治外始于忧勤终于逸乐故美万物盛多可以告于神明矣说者遂谓物之生育最多者莫如鱼如牧人之梦亦以众维鱼矣为丰年之兆似此说诗皆所谓以辞害意者也按毛诗鱼丽篇次在杕杜后以终鹿鸣之什故晁景迂序论云序驺虞王道成也风其为雅欤序鱼丽可以告神明雅其为颂欤解颐新语亦云文王之风终于驺虞序以为王道成则近于雅矣文武之雅终于鱼丽序以为可告神明则近于颂矣皆沿毛传次第立论以曲合序文非事实也而终于逸乐之说程子及严氏亦皆不取谓开人主怠政之渐邹忠亦云治内治外及可告神明等语何闗诗防真衍说也子贡传谓鱼丽所以燕大臣亦未有以见其然申培说谓此诗全篇皆赋则以鲿鲨等鱼即为燕飨所进之羞亦所谓以辞害意固之乎言诗者也】<br />
　　采苹美邑姜也古者妇人将嫁敎于宗庙敎成有苹藻之祭武王元妃邑姜敎成能修此礼诗人美之【礼记昏义云古者妇人先嫁三月祖庙未毁敎于公宫祖庙既毁敎于宗室敎以妇徳妇言妇容妇功敎成祭之牲用鱼芼之以苹藻所以成妇顺也注云祖庙未毁言此女犹于此祖有服于君为亲故使女师敎之于公宫公宫祖庙也既毁谓无服也则于君为疏故敎之于宗子之家白虎通云国君取大夫之妾士之妻老无子者而明于妇道又禄之使敎宗室五属之女大夫士皆有宗族自于宗子之室学事人也孔頴达云必先嫁三月敎之三月一时天气变女徳大成也祖庙女所出之祖也祭无牲牢告事耳非正祭也法度莫大于四敎四徳既就祭以成之故诗人举以言焉胡嘉云敎成之祭考之于礼与诗甚合芼用苹藻此一合也礼正祭在奥西南隅而此在牖下孔氏以为外成之义据昏礼纳采以至请期主人皆筵于户西西上右几是其礼皆户外设此二合也不言妇而言女女又言季孔氏谓将嫁故以少言之以女尸祭郑氏所谓成其妇礼也此三合也愚所以知为美邑姜诗者以有齐季女之语知之罗泌云齐伯陵之故国以天齐渊名伯益书炎帝生器器生伯陵周语谓天鼋之分我之皇妣大姜之侄伯陵之后逢公之所凭神伯陵太姜之祖逢公伯陵之后为商侯伯封于齐地而太公其继焉者也左传晏子云昔鸠氏始居此地季萴因之有逢伯陵因之蒲姑氏因之而后太公因之按太公本齐后仍封于齐当武王为西伯时以女邑姜妻武王计其时太公年已老则邑姜之为季女夫复何疑又左襄二十八年公过郑郑伯不在伯有廷劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之敬也敬可弃乎所谓季兰意即邑姜之名不可知而其言济泽之阿则尤齐地之证据旧说相传皆读齐为斋误矣时武王未为天子太公尚为周大夫虽未封齐而以其系出伯陵之后故得仍以故国称不然二南之诗其累累为太姒咏者不一而足至如太姜太任亦再见于大雅之赞诵以邑姜开国圣配独无一诗及之乎皇王大纪云西伯纳吕尚之女曰邑姜为妃邑姜贤立未尝倚坐未尝倨怒未尝厉是年生子诵金履祥云自史记世家称吕尚穷困年老后世遂有太公八十归周之说观其以邑姜妻武王则八十之说殆或不然又射义云卿大夫以采苹为节乐循法也取义之意以季女乃卿大夫之女既敎之以四徳而后使之尸祭总之欲其能事人是之谓循法耳】<br />
　　于以采苹【真韵】南涧之濵【真韵】于以采藻【皓韵说文尔雅疏俱作藻】于彼行潦【皓韵　赋也尔雅云萍蓱其大者苹严粲云今考本草水萍有三种其大者曰苹叶圆濶寸许季春始生可糁蒸以为茹其中者曰荇菜其小者曰水上浮萍江东谓之薸毛氏以苹为大萍是也郭璞以苹为今水上浮萍即江东谓之薸是以小萍为大萍误矣苹可茹而薸不可茹岂有不可茹之薸而乃用之以祭祀乎今薸止可养鱼项氏云栁恽所谓江洲采白苹者水生而似萍者也宋玉所谓起于青苹之末者陆生而似莎者也月令通考云苹叶下有一防如水沬一名芣菜陆佃云吕览曰菜之美者昆仑之苹髙诱谓苹大苹水藻也据此苹即所谓藻水深絜处乃有故曰于以采苹南涧之濵也南郝敬云南山也涧说文云山夹水也濵本作濒说文云水厓也藻毛传云聚藻也按尔雅云莙牛藻疏引诗于以采藻左传苹蘩蕰藻之菜以此艸好聚生故言蕰藻蕰训聚也江东亦呼马藻陆玑云藻水艸也生水底有二种其一种叶如鸡苏茎大如箸长四五尺其一种茎大如钗股叶如蓬蒿谓之聚藻又扶风人谓之藻聚为发声也此二藻皆可食煮熟挼去腥气采面糁蒸为茹嘉美州饥荒可以当谷食也陆佃云藻水艸之有文者生乎水下而不能出水之上其字从澡言自絜如藻也书曰藻火粉米藻取其清火取其明也又云韩诗曰沈者曰苹浮者曰藻葢藻萍类也似槐叶而连生生道旁浅水中与萍襍至秋则紫今俗谓之马薸亦呼紫薸故曰于以采藻于彼行潦淮南子容华生蘩蘩生萍藻萍藻生浮草谓是欤葢非蒲藻之藻萍藻之藻浮蒲藻之藻沉郭璞注三苍亦云蕰藻之类则明非蕰藻也藻出乎水之上苹出乎水之下故大夫妻采之愚按韩诗虽言苹沉藻浮然萍藻之藻恐不可食当依尔雅毛传为蕰藻也行流也潦说文云雨水也罗愿云藻于流水之中随波衍漾茎叶条畅尤为可喜故采藻于行潦又郝云行路也潦积水也古者井田路在井上其傍沟洫积水古人五祀祭井亦谓之祭行也孔頴达云南涧言濵行潦言彼互言也又云苹之言賔賔服也欲使妇人柔顺服从藻之言澡澡浴也欲使妇人自洁清故取名以为戒左传女贽不过榛栗枣修以告防言取早起战栗修治法度防敬之义也则此亦取名为戒明矣又昏义注云鱼苹藻皆水物阴类者义得两通陆佃云鱼亦柔巽隐伏故此三者昏礼以成妇顺】于以盛【音成】之维筐【丰氏本作匡】及筥【叶麌韵读如矩果羽翻】于以湘【韩诗作鬺】之维绮及釡【麌韵　赋也受物曰盛盛之湘之奠之皆谓苹藻也筐筥皆竹器筐说文本作匡徐锴云受物之器象形正三方也筥说文云箱也陈祥道云宋魏之间谓箸箘为筲则其制圆而长矣或作方言云江沔之间谓之籅南楚谓之篓自闗而西秦晋之间谓之箄亦作籧月令具曲植籧筐是也湘之训烹似无其义韩诗作鬺说文本作□汉志鬺享上帝史记武纪禹铸九鼎皆尝鬺烹顔师古云鬺烹一也古人音同者字得通用许慎云江淮之间谓釡曰锜陆徳明云三足釡也毛传云无足曰釡古作鬴郑云烹苹藻者于鱼湆之中是铏羮之芼又云鱼为俎实苹藻为羮菜按湆汁也铏盛和羹器凡肉味之有菜和者则为铏盛之故谓之铏羮芼者用菜襍肉为羮之名先将苹藻烹于鱼汁之中始盛之铏器所谓芼以苹藻者也】于以奠之宗室牖下【叶麌韵后五翻】谁其尸之有齐【如字】季女【叶麌韵读如弩暖五翻　赋也奠说文云致祭也采而盛盛而湘湘而奠先后之序也蔡汝楠云既采之又盛之既湘之又奠之即事不倦也胡云自采而盛而湘而奠地以纪之器以别之叙以次之物曲尽人事饬亦似敎女以妇道循循可守也宗室大宗之庙也按大宗大夫之始祖葢诸侯自嫡子以外皆为别子别子始为大夫继别子之嫡子世为大夫则立庙以祀之是为宗室若诸侯则祭于都官大夫之别子则但为继祢之小宗不得祀于宗室矣孔頴达云知非宗子之女自祭家庙者若宗子之女自祭家庙何须言于宗室乎牖下郑云户牖间之前按古人庙堂南向室在其北东户西牖皆南面孔云以其正祭在奥西南隅不宜继牖言之今此云牖下故为户牖间之前户西牖东去牖近故云牖下所以不于室中者凡昏事皆为于女行礼设几筵于户外取外成之义昏礼纳采主人筵于户西西上右几问名纳吉纳征请期皆如初是其礼皆户外设几筵也今敎成之祭于户外设奠此外成之义尸说文云陈也齐国名太公之先所封国也解见小引下季少也郑云祭事主妇设羮敎成之祭更使季女者成其妇礼也季女不主鱼鱼俎实男子设之孔云以三月以来敎之以法度故为此祭所以敎成其妇礼故使季女自设其羮也云鱼俎实男子设之者以特牲少牢俎皆男子主之故也陆垹云诸家以季女为士大夫之妻然已嫁曰妇安得复称女也】<br />

                    <br>
                        　　采苹三章章四句【序以为大夫妻能循法度也能循法度则可以承先祖共祭禩矣按此序于经无所发明所谓循法大抵掇拾射义语耳王肃谓此篇所陈皆是大夫妻助夫氏之祭采苹藻以为菹设之于奥奥即牖下孔頴达云按宗室大祭之庙若非教成之祭则大夫之妻自祭夫氏何故云大宗之庙又经典未有以奥为牖下者孙毓以王为长误矣朱传谓南国被文王之化大夫妻能奉祭祀其家人叙其事以美之葢祖述序说子贡传谓内子勤于祭祀国史美之申培说谓内子敬祀诗人赋之邹忠阐之云诗不言妇而言季女愚意此内子必初嫁者礼记曽子问云三月而庙见称季妇也择日而祭于祢成妇之义也当其未庙见则犹称女女而尸祭其为庙见之初祭可知按仪礼士昏礼云若舅姑既没则妇入三月乃奠菜席于庙奥东面右几席于北方南面祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子妇拜扱揷地坐奠菜于几东席上还又拜如初妇降堂取笲菜入祝曰某氏来妇敢告于皇姑某氏奠菜于席如初礼妇出祝阖牖户老醴妇于房中南面如舅姑醴妇之礼按此即所谓于以奠之宗室牖下也昏礼下达自天子至庶人皆然不专为士设耳其说亦近似然终不如昏礼芼用苹藻之説较为有据又晁氏谓齐鲁韩三义皆以此诗为康王时诗今据仪礼乡饮酒乡射燕礼合乐三终周南闗睢葛覃卷耳召南鹊巢采蘩采苹工告于乐正曰正歌备周礼乐师凡射王以驺虞为节诸侯以貍首为节大夫以采苹为节士以采蘩为节周礼仪礼皆周公所作已有此诗则其非康王之诗甚明】<br />
　　鳬鹥武王为诸侯绎祭五庙礼毕因而享尸之乐【公羊传云绎者何祭之明日也孔頴达云燕尸之礼大夫谓之賔尸即用其祭之日今有司彻是其事也天子诸侯则谓之绎以祭之明日春秋宣八年书辛巳有事于大庙壬午犹绎是谓在明日也尔雅云绎又祭也周曰绎商曰肜夏曰复胙何休云礼继昨日事但不灌地降神尔天子诸侯曰绎大夫曰賔尸士曰宴尸去事之杀也必绎者尸属昨日配先祖食不忍辄忘故因以复祭邢昺云绎祭之礼主为賔事此尸但天子诸侯礼大异日为之别为立名谓之为绎言其寻绎昨日卿大夫礼小同日为之不别立名直指其事谓之賔尸耳又祭之名三代各异详见烈祖篇小引下家语云衞庄公改旧制变宗庙髙子睾问于孔子曰周礼绎祭于祊祊在庙门之西今衞君更之如之何孔子曰绎之于库门内祊之于东方失之矣陈祥道云祊其位也绎其祭也賔尸其事也郑氏以卿大夫賔尸在堂故谓祊于门外之西室绎又于其堂孔颖达申之云求神在室接尸在堂于义或然别见楚茨篇所以知为祭五庙者以此诗言公尸凡五知之如谓辞烦而不杀何必至五且何以竟止于五乎王制云诸侯五庙二昭二穆与太祖之庙而五祭法云诸侯五庙曰考庙曰王考庙曰皇考庙皆月祭之显考庙祖考庙享尝乃止疏云曰考庙者父庙考成也谓父有成徳之美也曰王考者祖庙王君也祖尊于父故加君名曰皇考庙者曽祖也皇大也君也曽祖转尊又加大君之称也曰显考庙者髙祖也显明髙祖居四庙最上故以髙祖目之曰祖考庙者太祖也祖始也此庙为王家之始故云祖考也天子月祭五诸侯卑故惟得月祭三也太祖为不迁而与髙祖并不得月祭止预四时也今按此诗言鳬鹥在泾泾为水名而其后沙渚潨亹皆非水名乃防乎泾之辞泾水居中有太祖之象沙渚皆在水旁有髙曽一昭一穆之象潨亹居泾水下流又为祖考在髙曽下一昭一穆之象其为诸侯之五庙明矣尸称公尸亦周家未为天子时之称然愚初犹意其为文王之诗以祭义引诗云明发不寐有怀二人文王之诗也祭之明日明发不寐飨而致之又从而思之正言绎祭之事后又思诗人凡言景物必据所见文王居岐周而祭宗庙当言岐水或已迁于丰而祭宗庙当言丰水是皆非泾经流之地安得逺及泾水乎及观华谷严氏粲之说而意始豁然直断其为武王未有天下时之诗焉严云渭水东流先防丰而后防泾丰水自南而入渭泾水自西北而入渭文王居丰在丰水之西则越丰而后至泾武王居镐在丰水之东则去泾近矣张衡西京赋云欱沣吐镐据渭踞泾见泾水近镐也】<br />
　　鳬鹥在泾【青韵】公尸来燕来宁【青韵丰氏本作宁】尔酒既清【叶青韵读如青仓经翻】尔殽【丰本作□后同】既馨【青韵】公尸燕饮福禄来成【本庚韵当叶青韵翻未详按说文成从戊丁声丁属青韵则成当有青叶　兴而赋也鳬鸍也解见女曰鸡鸣篇易林云鳬舞鼔翼嘉乐克徳陆佃云楚辞曰汜汜若水中之鳬葢沈浮善没而又容与与波上下罗愿云今江东有小鳬其多无数俗谓之冠鳬善飞王充论衡曰日月一日一夜行二万六千里与鳬飞相类故王乔以上方所赐舄假形于鳬自叶朝京师焉方言曰野鳬甚小而好没水中者南楚之外谓之鸊鹈鹥毛云鳬属苍颉解诂云鸥也陆佃云鹥一名沤列子曰沤鸟之至者百住而不止今字从鸟后人加之也孔云一名水鸮格物论云鹥鹥鸭也以名自呼大如水鸡生于荷叶之上海物异名记云鸥之别类羣鸣喈喈随潮往来谓之信鳬南越记云水鸮色白数百为羣多在涨海中随潮上下常以三月风至乃还洲屿颇知风云若羣飞至岸必风渡海者以此为候郝敬云鳬善没鹥善浮有变化出没之象以比鬼神愚按郝说是矣礼谓索祭于祊不知神之所在于彼乎于此乎意亦近是然诗之兴义必有所取旧说皆谓兴公尸则公尸只一人耳而以二鸟兴之何居礼夫妇一体昏则同牢合终则同穴祭则同几同祝故礼记曰铺筵设同几为依神也疏谓人生时体异故夫妇别几死则魂气同归于此故夫妇同几唐博士陈正节议曰臣闻于礼宗庙父昭子穆皆有配座每室一帝一后礼之正仪自夏殷而来无易兹典陈祥道曰祭祀同几则一尸仪礼男男尸女女尸谓虞祭也又曰按少牢馈食藏嵗事于皇祖必以某妃配某氏故同几共牢一尸而俎豆不两陈以其夫妇一体故也然则鳬鹥乃以兴祖考妣非兴公尸也后仿此葢是日先行绎祭之礼而后享尸诗既不言绎祭之事而特寄兴于鳬鹥一语以致其恍忽想像之意此诗笔之幻处又取兴之变体或问鳬鹥兴考妣亦有分属否曰说诗固不必拘拘如此然据本文先言鳬后言鹥则鳬当兴考鹥当兴妣也葢鳬虽善没尤善飞其飞必于晨说苑魏文侯嗜晨鳬是也周书王防篇鳬羽为旌亦取其能逺飞耳鹥虽善浮然不过游戏水上故忘机之人得与之游虽复有时飞而不下要非髙飞逺举者比也周礼王后五路安车用鹥总所谓总者以缯为之着马勒直两耳与两镳其色青黑如鹥而名之为安车者葢亦有取于安乐自得若鹥然也今即以鳬旌与鹥总对观之鳬旌男子所执鹥总王后所用则鳬谓兴考鹥谓兴妣可矣或乃大笑泾水名解见棫朴篇今按武王都镐则有镐水乃何以不言镐而言泾诗人于此亦有深意玉海载泾水出原州百泉县泾谷东南流至泾州临泾保定二县又东南流至邠州之宜禄新平永寿三县又东北流至京兆之醴泉髙陵云阳三县以入渭班固地理志谓泾水行千六百里周之先祖居邠其后再迁至武王而始居镐泾水经流亦从邠界来而迤逦近镐故覩泾水而兴祖功宗徳之思焉诗对祖庙而作所以有取于泾也若镐水则其来不逺矣公尸解见既醉篇何休云诸侯以大夫为尸此章首公尸乃后稷之尸也燕通作宴安也飨之所以安之也后仿此孔云言公尸来燕则是祭后燕尸非祭时也黄佐云礼祭统曰尸在庙门外则疑于臣在庙中则全乎君为其近于祖也祭之明日不忍辄忘也是故以賔礼燕之也故曰读鳬鹥而益知周人仁义之兼至矣宁通作□说文云安也黄云为尸之时未免有象神之劳而拘束不安今则登筵依几而安矣尔朱子云自歌工而指主人也清孔云洁也殽通作肴广韵云凡非谷而食曰肴馨毛传说文皆云香之逺闻也愚按太祖距今逺矣逺则以气通之故对其尸以清以馨言燕而专言饮者举饮以该食也福洪范所谓五福禄说文亦训为福义似无别愚按福字从畐当是取其与徳相副耳孝经援神契云禄者録也徐锴云若言省録之也然则福本于天之所予谓之禄也来者云若随公尸而来也成说文云就也尊尸所以尊神尸安则神悦庶乎以福禄来成就尔矣亦祝辞也闵光徳云此绎祭燕尸之乐到此祭事才完备故谓以公尸而燕饮于斯则昔日所降之福禄自今日而成就也易林云鳬鹥游泾君子以宁复徳不愆福禄来成按易林所谓复徳其即夏人名绎祭为复胙之义乎】　鳬鹥在沙【叶支韵山宜翻亦叶歌韵桑荷翻】公尸来燕来宜【支韵亦叶歌韵牛何翻】尔酒既多【歌韵亦叶支韵章移翻】尔殽既嘉【叶歌韵居何翻亦当叶支韵居之翻】公尸燕饮福禄来为【支韵亦叶歌韵吾何翻　兴而赋也沙说文云水中散石也孔云水少则沙见故字从水少耳易需卦九二需于沙注谓沙接水者上言在泾此云在沙则在泾水之傍沙也此章公尸以世次推之为古公之父太公之尸也名公祖皇甫谧云公祖一名组绀诸盩字叔类号曰太公太公位次在后稷之傍最近故取沙象宜亦安也顺适之意严云来而宜之谓乐之也多毛云酒品齐多孔云于周礼差之惟大事于太庙备五齐三酒此虽为宗庙之祭其大事与时祭不明但言品齐多耳未必五齐三酒皆具也嘉说文云美也髙祖于孙相去犹逺恐人疑待尸之礼或有濶略故特言多与嘉以表其内尽志而外尽物也为郑云犹助也言有福禄来扶助之也】　鳬鹥在渚【语韵】公尸来燕来处【叶语韵敞吕翻】尔酒既湑【语韵艺文类聚作滑】尔殽伊脯【麌韵】公尸燕饮福禄来下【叶麌韵后五翻　兴而赋也尔雅云小洲曰陼即渚字释名云渚遮也能遮水使回也此章公尸谓古公之尸也鳬鹥舍水而就渚犹古公去邠而迁岐故以为兴处毛云止也黄云安乐也与蓼萧誉处之处同湑说文云莤酒也郑云酒之泲者也释文云谓以茅泲之而去其糟也脯说文云干肉也释名云搏也干燥相搏着也周礼腊人掌干肉凡祭祀共豆脯荐脯注云薄析曰脯曽祖亲而尊者曰湑曰脯葢质言之不敢文饰对其尸如对曽祖也来下者辅广云自上而下易辞也按周之王瑞自太王兴故直云来下】　鳬鹥在潨【东韵】公尸来燕来宗【叶东韵读如防租丛翻】既燕于宗【见上】福禄攸降【叶东韵胡公翻】公尸燕饮福禄来崇【东韵　兴而赋也潨毛云水防也说文云小水入大水也孔云潨音如丛则丛是聚义且字从水众知是水防聚之处此章公尸谓公季也公季以小宗而继大宗有以小水入大水之象故取兴于在潨宗郑樵云宗庙也来燕来宗言来燕于宗庙也按礼绎祭于庙门之西享尸在堂故云然既燕于宗二句指前三章公尸言不言酒殽者前言已备变文互见之也降说文云下也崇说文云嵬髙也朱子云积而髙大也后稷太公古公三尸既皆来燕于宗庙宗庙之神已将降下孝孙以福禄矣今王季之尸亦来燕饮则福禄之来于是积而益髙也】　鳬鹥在亹【音门】公尸来止熏熏【文韵说文作醺醺】防酒欣欣【文韵亦叶先韵翰旃翻】燔炙芬芬【支韵亦叶先韵孚焉翻】公尸燕饮无有后艰【叶先韵经天翻　兴而赋也亹毛云山絶水也孔云谓山当水路令水势断絶也郑云亹之言门也西汉地理志金城郡有浩亹县注云浩水名也亹者水流峡山间两岸深若门也按说文无亹字不知其所从今姑依旧说解之此章公尸则文王之尸也周自文王始大有水出峡口而流益大之象焉故以在亹为兴不言来燕者蒙上章之文畧之也言来止犹之言来处也熏熏当依说文作醺醺谓尸醉也徐锴云饮有酒气熏熏然此两字意连下文防酒句看以其酒美而可悦故至于醉因摹尸饮酒之喜容曰欣欣也欣说文以为喜笑也燔燔肉炙炙肝芬说文云艸初生其香分布燔炙之气其馨香散布亦似之故曰芬芬也陈祥道云楚茨先言执爨而继之以或燔或炙鳬鹥先言尔殽而终之以燔炙芬芬礼运亦先言熟其殽然后继之以荐其燔炙周礼量人制从献脯膰之数量特牲主人献尸賔长以肝从主妇献尸賔长以燔从是燔以肉炙以肝燔炙在血腥爓熟之后非祭之所先也谓之从献非献之正味也愚按前章苐言酒殽而已此并表尸之喜乐异于前文者以文王为显考精气尤亲孝子对其尸如见先人然致其喜乐之气以迎之故尸之喜乐有如此也祭义云孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面孝子之祭也孝子之有深爱者必有和气有和气者必有愉色有愉色者必有婉容严威俨恪非所以事亲也成人之道也夫观孝子之祀亲如此则其飨尸可知宜其尸之喜悦也无有后艰者闵云谓祭事巳成昔之享福者克保其后而永无艰难矣孙鑛云满篇欢宴喜乐而以无有后艰句收可见古人兢兢戒慎意】<br />
　　鳬鹥五章章六句【序云守成也太平之君子能持盈守成神祗祖考安乐之也此于经义全不相涉郑亦知为祭祀既毕明日又设礼而与尸燕之诗而于首章在泾则云水鸟居水中犹人为公尸在宗庙次章在沙则云鸟以居水中为常今出在水旁喻祭四方百物之尸三章在渚则云水中有渚犹平地之有丘喻祭天地之尸四章在潨则云潨水外之髙者也有瘗埋之象喻祭社稷山川之尸五章在亹则云亹之为言门也燕七祀之尸于门户之外不敢当燕礼故变言来止陆佃祖述其意而异其说云来成以祖言福禄来为以考言福禄曰既清既馨既多既嘉则以宗庙尚文故也来下以天神言福禄来崇以地示言福禄葢天故自上来下地故自卑来崇亦其天道主贵髙地事主富崇故也其卒章则又总上四章之词故曰公尸燕饮无有后艰无有后艰者道也葢道之至可以祐神非有资于物也孰能福禄之哉故于福禄为不足道也郝敬又异其说谓首章鳬鹥在泾动而浮象天神之尸也天主气故曰清曰馨天生故曰成二章在沙静而宿象地祗之尸也地主形故曰多曰嘉地作故曰为三章在渚渚小丘象山川社稷之尸也主蓄储故曰湑脯礼卑天地故曰下四章在潨众也象羣主几庙之尸也故曰宗烝尝备礼故不言酒殽上祀礼尊故曰崇五章在亹门也凡绎皆于门每嵗春夏门户有专祭是五祀之尸也小祀尚饮食故曰欣曰芬礼尤卑故曰后不言福禄天子之福禄非户灶门行所得司也无艰而已以上三说皆穿凿附防絶无稽据坐繇求所以五章之故而不得其说耳夫既谓周得祀天地则俨然天子矣而尸尚称公尸何与若宗庙之称公尸则谓自组绀以上苐祀以天子之礼而不追王服尸以先公之服则其称公尸焉宜也严谓五章皆言公尸又四章言既燕于宗皆祭宗庙是也然此章言公尸尚是诸侯之尸与既醉公尸不同朱传亦以为此祭之明日绎而賔尸之乐其言绎得之但复称賔尸则与大夫之礼混耳申培说稍变其文谓祭之明日绎公尸之乐夫绎乃祭名而谓之绎公尸亦属未妥若子贡传亦以此为训成王之诗尤为无当】<br />

                    <br>
                        <br />
<br />
<br />
<br />
<br />
　　诗经世本古义卷八<br />
<经部,诗类,诗经世本古义><br />
　　钦定四库全书<br />
　　诗经世本古义卷九<br />
　　明　何楷　撰<br />
　　周武王之世诗十三篇<br />
　　鱼藻武王克商饮至也【按大雅云考卜维王宅是镐京维龟正之武王成之经有王在在镐之文此以知其为武王也礼君行反必告庙告庙则饮至经有岂乐饮酒之文此以知其为饮至也详味诗意是克商时所作】<br />
　　鱼在在藻【皓韵】有颁其首【有韵】王在在镐【皓韵】岂【陆德明本作恺】乐【音络后同】饮酒【有韵隔句各韵藻镐相叶首酒相叶　兴也两言在字者作诗者自为详审之辞言鱼河在乎在于藻也王在在镐放此鱼兴王藻兴镐藻解见采苹篇颁説文云大头也刘彛云鱼出游水面则露其首故见其头大也愚按游藻之鱼当自不一其中有首大而特出者故举以兴王耳王武王也镐地名在长安西上林苑中丰东二十五里武王所都也详见文王有声篇岂説文云还师振旅乐也周礼作恺后汉志黄帝使岐伯劝战士作军乐即周恺乐汉短箫铙歌乐有朱鹭等二十二曲是其遗也魏晋而下各易其名周礼大司乐职云王师大献令奏恺乐乐师职云凡军大献教恺歌遂倡之胝了职云賔射奏钟鼓鼜恺献亦如之鏄师职云军大献则鼓其恺乐大司马职云师有功则左执律右秉钺以先恺乐献于社注谓兵乐曰恺献者献防也鼓恺乐以晋鼓鼓之律所以听军声钺所以为将威郑志答赵商问云司马以军之功故献于社大司乐宗伯之属宗伯主宗庙之乐故献于祖又文选注引乐稽耀嘉云武王兴师诛商万国咸喜前歌后舞此恺乐之所繇昉也左传城濮之战晋文公振旅岂以入于晋献俘授馘饮至大赏事亦同此司马法云天下既平天子大恺又云得意则恺乐恺歌示喜也岂乐者奏岂而乐也饮酒即饮至也先儒谓饮至在庙以桓二年公至自唐左传云告于庙也凡公行告于宗庙反行饮至舎爵策勲焉礼也彼饮至在庙故知饮于庙也孔頴达云曽子问曰凡告用制币反亦如之则出入皆以币告也但出则告而遂行反则告讫又饮至以见至有饮而行无饮也饮至者嘉其行至故因在庙中饮酒为乐也】　鱼在在藻【皓韵】有莘其尾【韵】王在在镐【皓韵】饮酒乐岂【尾韵　赋也莘毛传训为长貌今按説文无莘字不知其义据国语以駪駪征夫作莘莘征夫则莘当通作駪説文云马众多貎以鱼之众多似之故借言駪上章言有颁其首葢以兴王此言有莘其尾则以兴行间诸臣之从王者今奏恺班师皆得与于饮至之列观下文变言饮酒乐岂可见数鱼以尾故指尾言乐岂言与诸臣共乐此岂也】　鱼在在藻【皓韵】依于其蒲【虞韵】王在在镐【皓韵】有那其居【叶虞韵读如拘恭于翻　兴也此章言封建事也左传言礼饮至之后舎爵策勲舎者置也古者军赏不逾时欲民速得为善之利也饮至礼毕置爵之时即书勲劳于策言速纪有功也武王胜殷下车即行封建意亦如此蒲解见泽陂篇名物解云蒲生于春盛于夏愚按周书武王来自伐商至丰祀庙在夏正二月望后正藻蒲方生之时故诗人因以起兴藻生于水中横陈水上为镐京之况则蒲生于水涯乃縁边所有即六服羣辟之况也那字从邑説文训西夷国名郑笺训为安貌殊不可解陆云丞相诔有玠裘阿那之句解者以阿那为垂也训那以垂较为近之葢那字右旁施冉又古文聃冉皆通用冉乃细毛下垂之貌而垂字之解亦逺边之义正如毛髪之丽于肤体者然王所居在镐京而于九畿之内封建六服羣辟环拱而拥卫之所谓有其居也周礼言九畿尚书言六服九畿方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰镇畿又其外方五百里曰蕃畿六服谓国侯甸男采衞不及蛮镇蕃者王者之于夷狄羁縻而已不可同于华夏故惟云六服也此诗先言王因岂乐而饮酒故取兴于有颁其首为首出庶物之义次言王以饮酒与羣臣共乐岂故取兴于有莘其尾犹楚辞鱼鳞鳞兮媵予之意末言王封建而有那其居故取兴鱼依于蒲鱼虽以藻为乐而所据必在于蒲鱼之潜于蒲犹鸟之集于菀蒲者鱼所以藏身之固也亦以策勲在饮至后故立言之序如此又大戴礼用兵篇云公问于孔子曰古之戎兵何世安起子曰伤害之世久矣与民偕生公曰蚩尤作兵与子曰否蚩尤庶人之贪者也及利无义不顾厥亲以防厥身蚩尤惽欲而无厌者也何噐之能作蜂虿挟螫而生见害而较以卫厥身者也人生有喜怒故兵之作与民偕生圣人利用而弥之乱人兴之防厥身诗云鱼在在藻厥志在饵鲜民之生矣不如死之久矣较德不塞嗣武孙武子诗意谓鱼性惟食藻不宜贪饵鱼志在饵此贪人之土地而妄用兵者使民困于兵革无生之乐若此较争之事不速遏絶则子孙继而效之将无所底极也据逸诗意反观则此但言鱼在在藻亦见武王非富天下之意】<br />
　　鱼藻三章章四句【序云刺幽王也言万物失其性王居镐京将不能以自乐故君子思古之武王焉宗序説者其解有二一谓鱼之依水草犹人之依明王也有颁其首者言鱼乐而出游于藻之外有莘其尾者言鱼乐复乐而又戏于藻之内依于其蒲者言鱼乐于蒲安于蒲葢乐而不知反则乐有穷故有静而止息之地则时出而乐有余矣正言鱼者以潜逃之类信其着见毛传郑笺陆氏埤雅罗氏尔雅翼解皆如此意主思武王也一谓水深则鱼乐所谓跃渊纵壑相忘于江湖者也今鱼何在乎浅水生藻而鱼在焉露其颁然之大首复惊逝而露其莘然之长尾葢在浅水之处故逃窜窘迫首尾俱见也然藻犹在水之中若蒲生近岸则水又浅矣依于其蒲愈更窘促也严氏诗缉之解如此意主刺幽王也愚所以不取其説者以鱼在在藻王在在镐两句炤映甚明鱼兴王藻兴镐若如前二説则以鱼训民反于王之外别生兴意于诗吻不肖矣又苏氏传云鱼何在在藻耳其所依者至薄也然其首颁然而大自以为安不知人得而取之也今王亦在镐耳寡恩无助天下将有图之者而饮酒自乐恬于危亡之祸亦如是鱼也如此以鱼兴王亦顺但篇中有岂乐之语明是因奏岂而作抑亦幽王之世有大阅之事而作此诗与按克防还师之乐名岂大阅振旅之乐亦名岂左传云春搜夏苖秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也依此説则次章有莘其尾当通作骍赤色也鱼劳则尾赤置首言尾者兴饮酒沈湎之容易所谓饮酒濡首亦不知节也三章依于其蒲兴有那其君言饮酒毕而归休于深宫也惟玩诗词有盛世发之象非衰世愁叹之音故定从今説若子贡传谓诸侯所以报天子申培説及朱子集传皆谓诸侯所以美天子而皆未明于岂乐之义则所以报王美王者亦仅述其饮酒之乐而已不似谐媚之称万年觞者乎乃唐诗有云镐饮周文乐又云欲笑周文歌燕镐则以此诗为文王诗岂知文王未尝称王亦未尝都镐抑失之远矣】<br />
　　緜周公追述大王始迁岐周以开王业而文王因之以受天命也【出朱传　序亦云文王之兴本繇大王也孔頴达云叙以诗为文王而作故先言文王之兴而又追而本之各自为势故文倒也愚按所以疑此诗为周公作者以书载周公告君奭之言曰惟文王尚克修和我有夏亦惟有若虢叔有若闳夭有若散宜生有若泰颠有若南宫适与此诗末章四子曰语意颇相类而太史公亦云天下称颂周公言其能论歌文武之德达太王王李之思虑但朱子以为戒成王则未必然耳孙鑛云此诗不但称古公且仍出其名乃后又称文王岂武王初克商甫尊文王尚未追王大王是彼时作耶又云武成巳称大王若周公戒成王诗岂应复称古公耶】<br />
　　緜緜瓜瓞【屑韵】民之初生自土【汉书齐诗作杜】沮漆【质韵亦叶屑韵于结翻水经注作漆沮】古公亶父【陆德明本作甫】陶复【説文丰氏本俱作】陶穴【叶质韵户橘翻】未有家室【质韵　比也緜説文云联微也緜緜孔云微细之辞毛传云不絶貌蓏也字象形中象实外象蔓瓞是之小者孔以为蔓近本之是也按尔雅云瓞瓝其绍瓞旧解多不明説文瓝作瓞云小名也尔雅又云瓝九叶绍者继也有小大二种大者名小者名瓝瓞之种本非瓝以其小似之故云瓞瓝也凡实近本则小瓞实大之种特以近本故小因别呼之为瓞故云其绍瓞也緜緜瓞主大王与文王相首尾而言立乎文王以指大王正如之有瓞然其后连緜不断皆本于此至文王之世则俨然大矣朱子云之近本初生者常小其蔓不絶至末而后大以比古公之时其国甚小至文王而后大也民毛云周民也初生言始有生意也周自后稷始基靖民以为生民之初其后居邠困于狄难生意槁矣至于大王自邠迁岐而民如槁得苏是人一初也邠通作豳自朱子云从也土当依汉书作杜水名班固地理志云古扶风杜阳县有杜水南入渭郦道元水经注云杜水出杜阳山其水南流谓之杜阳川东南流左防漆水何景明雍大记云杜水在麟游县源出旧普润县东南沮漆与禹贡及吉日濳篇之漆沮不同沮水诸家以为未详季本疑为大栾水非是按大栾水乃岐水之别名康海武功志云浴水干州西夹道水也亦从豳西梁山来意此或即沮水关西人读浴若于于沮固易讹尔按志浴水南入漆水山海经云羭次之山漆水出焉北流注于渭桑钦水经云漆水出扶风杜阳县俞山东北入于渭阚骃十三州志云漆水出漆县西北岐山东入渭按杜阳即今陜西鳯翔府麟游县古岐周地漆县即今陜西西安府永夀县古豳国郦道元云今有水出杜阳县岐山北漆谿谓之漆岐故徐广曰漆水出杜阳之岐山者是也但川土竒异今説互出考之经史各有所据识浅见浮无以辨之矣漆渠水南流大栾水注之即岐水也二川洋逝俱为一水南与杜水合浴谓之小黄水亦或名之米流川南迳美阳县西南流注于渭雍大记云漆水在武功县东门外康海云漆水今谬为武水者也自豳岐之间来武功县北受浴水南受湋水入渭郑渔伸序地理畧谓天下如指诸掌而信漆繇富平入渭之説葢括地志未审豳岐泾渭脉络所在富平在泾东漆在泾西安有岐梁之水越泾而东再至富平始入渭也渔仲误且如此况其余乎诗曰自土沮漆今邰封里有漆村是也按武功古有邰国今西安府干州美阳今鳯翔府扶风县严粲云扶风之漆水至岐山入渭在沣之上游而书言渭水防沣防泾之后乃过漆沮则漆沮在沣水泾水之下游故以书之漆沮与诗扶风之漆别也季本云雍州之域有二漆沮而皆入渭其一在汉冯翊之地泾之下游也其一在汉扶风之地沣之上游也禹贡导渭东过漆沮则冯翊之漆沮也意者扶风漆沮小而可畧而冯翊漆沮大而当详欤冯翊之漆沮即濳猗欤漆沮者是也扶风之漆沮即緜自土沮漆者是也何以别其如此耶葢不窋之徙居戎翟也在今庆阳府公刘自不窋故地而迁豳在今邠州淳化县西废三泉县界当泾水之西其道甚便而沮在泾之东漆又在沮之东俱隔大山公刘初迁必不至冯翊之漆沮也自土沮漆言大王始避狄难来居杜与沮漆之地葢去邠逾梁山后事三水皆在岐梁间于时尚未至岐下故未定周原之居旧説以此句为指豳言非也毛云古言久也亶父字或殷以名言质也父通作甫説文云男子美称也孔云谓之古公言其年世久古后世称前世曰古公犹云先王先公也太王追号为王不称王而称公者此本其生时之事故言生存之称也士冠礼为冠者制字云伯某甫亶亦称父故知字也以周制论之甫必是字但时当殷代质文不同故或以亶父为名名终当讳而得言之者以其时质故也又中候注云亶父以字为号愚按父有制名者春秋齐侯禄父季孙行父是也殷或尚质但诗作周世不应名其先王陶本作匋説文云瓦噐也葢瓴甓之属复当依説文作云地室也穴説文云土室也今按地室土室有何分别愚意地乃地上土则土中耳贾公彦云古者窟居随地而造若平地则不凿但累土为之谓之为言于地上重为之也若高地则凿为坎谓之为穴也曰陶复陶穴者复穴虽皆土所为而以瓴甓之类甃之欲其坚固亦所以隔土气防土处之病也王质云陶今之土墼也以陶为葢于其上谓之复以陶为基于其下谓之穴此言以土墼为居也尔雅宫谓之室其内谓之家未有家室与第五章俾立室家相炤季本云大王自豳迁岐逾梁山而始至岐山梁山在今西安府干州城西北五里当豳之西南太王初至于此时尚未有室家也故陶复陶穴而先于杜漆沮三水之间野处焉当其在豳则公刘时先巳有馆况至太王时在豳既久岂得复言陶复陶穴哉但其地水源所出俱在岐周之北扶风之地非豳也顔师古谓自土沮漆齐诗作自杜公刘避地而来居杜与漆沮之地其谓杜与漆沮为三水则是而曰公刘来居葢本郑之説则失之矣愚按太王所以不兴土木为营建室家计但陶复陶穴而已者亦以卜居未定姑取其便于人力之速成耳】　古公亶父【麌韵】来朝【丰本作鼂】走【顾野王本作趣丰本作趋】马【叶麌韵满补翻】率西水浒【麌韵】至于岐【丰本作防】下【叶麌韵后五翻】爰及姜女聿来胥【新序作斯】宇【麌韵　赋也季云来者自土沮漆而来也朝早也严云太王图事敏疾其来之朝疾走其马吕祖谦云形容其初迁之时畧地相宅精神风采也范景文云观其匹马经度计不反顾惟有徳足以自恃故往而不疑耳率通作卫字从行故有循行之义浒本作汻説文云水厓也循西方之水涯指渭水也杜水沮水合漆水流入于渭雍録云邠在岐西北二百五十余里自邠而南一百三十里为奉天县有梁山即所谓逾梁山也渭水在梁山之南循水西上可以达岐诗所谓率西水浒至于岐下也奉天今西安府之干州又史记云太王居豳渡漆沮世纪亦云太王避狄循漆水并存之一统志云岐山在鳯翔府岐山县东北十里山有两岐故名亦曰天柱山其峰高峻状若柱然禹贡导汧及岐大王邑于岐山之下文王时鳯鸣岐山皆此也俗名鳯皇堆河图括地象云岐山在昆仑东南为地乳上为天糜星季云岐周在后稷邰城西八十里间葢复其旧封地也按古公亶父复修后稷公刘之业积德行义国人皆戴之薰育戎狄攻之事之以皮币珠玉犬马皆不得免焉乃召耆老而问曰狄人何欲耆老对曰欲得菽粟财货亶父曰与之已复攻欲得地民皆怒欲战亶父曰有民立君将以利之今戎狄所为攻战其所欲者吾土地也民欲以我故战与人之兄居而杀其弟与人之父居而杀其子吾不忍也请免吾乎为吾臣与狄人臣奚以异也吾闻之也君子不以其所养人者害人我将去之耆老曰君不为社稷乎曰社稷所以为民者不可以所为民亡民也耆老曰君纵不为社稷不为宗庙乎曰宗庙吾私也不可以私害民遂杖防而去逾梁山止于岐下其事襍见孟子史记庄子吕氏春秋书传畧説而互有出入今并综而録之于此孟子云昔者大王居邠狄人侵之去之岐山之下居焉非择而取之不得已也苟为善后世子孙必有王者矣君子创业垂统为可继也若夫成功则天也孔云公刘遭夏人之乱而被迫逐若顾恋疆宇或至灭亡所以避诸夏而入戎狄也大王为狄人所攻必求土地不得其地攻将不止战以求胜则人多杀伤故又弃戎狄而适岐阳所以成三分之业建七百之基王制称古者量地制邑故无旷土而公刘大王得择地而迁又无天子之命诸侯得举国擅徙者王制所云平世大法法不恒定世有盛衰王政既乱威不肃下迫逐良善无所控告戎狄内侵莫之抗御故不待天子之命可以权宜避之以其政乱故有空土公刘太王得择地而迁焉既徃迁之人居成国后有明主因而听之也按夏衰弃稷弗务不窋失官自窜于戎翟之间厥孙公刘始迁居邠世本所载厯十二传始至亶父竹书商纪祖乙十五年命邠侯高圉盘庚十九年命邠侯亚圉祖甲十三年西戎来賔命邠侯祖绀至武乙三年命周公亶父赐以岐邑谓斯时也先是但称邠侯今则进而称公此其所以号古公与国名既改王业没昌谓之肇基王迹宜矣爰説文云引也谓引辞也及尔雅云与也姜女太王妃也号曰大姜韦昭云有逢伯陵之后也皇王大纪云亶父娶于齐有台氏女曰大姜美而贤列女传有台作有吕云太姜者有吕氏之女太王娶以为妃生太伯仲雍王季贞顺率道靡有过失太王谋事迁徙必与太姜太姜渊智非常虽太王之贤圣亦与之谋新序云大王爱厥妃出入必与之偕季云但言及姜女者未敢期豳民之必从巳也陆化熈云爰及姜女不止是与妃同行还重在资其谋议此章防内助与末章推功四反俱是开创大关系须知作者用意之密聿通作欥词也来与来朝走马之来相应古公先来而邠人后来也胥尔雅云皆也方言云东齐谓皆曰胥按胥疏皆者以胥疏同音疏之为言通也通之为言皆也韩诗云屋霤为宇言民见古公止于岐下相率而来皆将于此而建屋宇也孟子谓太王至于岐山之下居焉邠人曰仁人也不可失也从之者如归市书传谓太王邑岐山周人束脩奔而从之者二千乗一止而成三千户之邑史记谓豳人举国扶老携弱尽复归古公于岐下及他旁国闻古公仁亦多归之皆所谓聿来胥宇者也刘昼云昔大王居邠而人随之仁爱有余也夙沙之君而人背之仁爱不足也仁爱附人坚于金石金石可销而人不可离故君者壤地人者卉木也未闻壤肥而卉木不茂君仁而万民不盛矣孟子引此诗以告齐宣王而解之曰当是时也内无怨女外无旷夫正聿来胥宇义疏而旧説但以为与姜女来相视所居谬矣然此胥宇亦第民情决计奠居于此尚未及筑室之事张子厚云书称大王肇基王迹葢见得民心之始也方其去邠民皆携持而随之固未尝率之也王迹之始莫大于此葢民归之则天命之矣】　周原膴膴【文选注作腜腜】堇荼如饴【支韵】爰始爰谋【叶支韵谋悲翻】爰契【陆本汉书注俱作挈】我龟【支韵】曰止曰时【支韵演繁露作形】筑室于兹【支韵　赋也朱子云周地名罗泌云郮故国黄帝后封在岐山之阳所谓周原膴膴者郑云广平曰原周之原地在岐山之南郦道元云厯周原下北则中水乡成周聚故曰有周也周城在岐山之阳而近西所谓居岐之阳也山海经云其上多白金其下多鐡皇甫谧云邑于周地始改国为周按今鳯翔府岐山县是其地膴本无骨腊之名故朱子训膴膴为肥美貌杨慎谓土膏如无骨肥肉也堇菜名説文云根如荠叶如细栁蒸食之甘尔雅齧苦堇郭璞云今堇葵也叶似栁子如米肉食之滑者一曰黄土子唐本草注云此菜野生非人所种俗谓之堇菜叶似蕺花紫色茎汁味甘而言苦者古人语侧犹甘草谓之大苦也礼祀内则堇荁枌榆即此又公食礼铏芼皆有滑注云滑堇荁之属荼解见谷风篇饴説文云米蘖煎也释文云亁糖也方言云饴谓之防谓之餹礼记疏谓之按説文云饴和馓者然则饴非也严云内则言妇养舅姑公食礼言君待其臣皆以堇则堇是美菜也七月言食农夫以荼则荼非美菜也雨露所濡甘苦齐实周之原地膴膴然肥美所生堇荼皆甘如饴言美恶皆宜也孔氏谓堇即乌头且引晋语骊姬寘酖于酒寘堇于肉以为证葢以此堇为尔雅芨堇之堇也説者皆祖之若为骊姬寘肉之堇则与酖毒同类与荼菜可食之物非其类矣且诗人称周原之美当言宜稼宜蔬不应言其宜毒物也荼虽苦得霜而甜脆故可言如饴乌头毒物不可食何繇知其如饴乎愚按刘勰有云鸮音之丑岂有泮林而变好茶味之苦宁以周原而成饴并意深褒讃故义成矫饰寻勰此论抑亦轻于疑古人者然但举荼而不及堇亦可以见堇为美菜不与荼苦类耳爰始之始对后契龟看以先事言国语云咨事为谋契毛云开也按契之训开当通作栔説文云刻也左定九年尽借邑人之车契其轴杜注亦训契为刻郭璞云今江东呼刻断物为契断是也契我龟者当如朱子云或人之説谓以刀刻龟甲欲鑚之处前汉书注亦云言刻开之灼而卜之旧説因周礼菙氏职有掌共燋契之文而士防礼有楚焞置于燋在龟东之语遂谓楚焞即契非也无论楚焞名契于义无取即据以解此诗曰楚焞我龟有此文理否今按菙氏职云掌共燋契以待卜事凡卜以明火爇燋遂龡其焌契以授卜师所谓菙者荆菙也即楚焞也必取荆木者凡木心圆荆心方卦之德方以知故于荆焉取之也燋郑谓炬也所用以然楚焞者契杜子春谓契龟之凿也葢刮其外甲以视兆者既契而后用楚焞以灼之也曰供燋契者灼契之火得之于燋故得以燋言不及楚焞者畧之也又官既以菙为名则楚焞不言可也明火以阳燧取火于日用以爇燋贵阳明之义也燋既然以荆菙柱燋火吹之于是向龟甲所刻之处灼之谓之焌契焌説文以为然火也其契处既焌则有墨可验故以授卜师使辨之卜师掌开龟之四兆一曰方兆二曰功兆三曰义兆四曰弓兆凡卜事眡高火以作龟致其墨注谓墨大坼明则逢吉是也其四兆之义未详又占人职云凡卜簭君占体大夫占色史占墨卜人占拆体有吉凶色有善恶墨有大小拆有微明以此辨之若大卜掌三兆之法一曰玉兆二曰瓦兆三曰原兆意即所谓占体者也然燋契之事属之菙氏而契龟又非菙氏之事葢契龟即周礼所谓作龟也大卜职云凡国大贞卜立君卜大封则眡髙作龟郑司农解作龟谓凿龟令可爇也视龟腹骨近足处其部高可灼者先作其墨俟既灼观食不食为兆也又卜师职云凢卜辨龟之上下左右阳隂以授命龟者而诏相之葢龟首尾两旁隂腹阳背各有高应灼处辨之者如春灼后左夏灼前左秋灼前右冬灼后右是也国大贞则大卜亲作龟大祭祀则眡高命龟以祭祀乃常礼但告龟以所卜之事而巳不亲作龟至小事则涖卜苐临视之耳不但不作亦不命葢皆遣其属为之惟国大迁大师则贞龟贞即大贞之贞説文云卜问也以其事非常亦与立君大封等故贞龟也曰贞龟则大卜必亲作龟可知已今古公将迁岐周而卜则所谓大迁之贞也又大卜职云以邦事作龟之八命一曰征二曰象三曰与四曰谋五曰果六曰至七曰雨八曰廖迁都重事古公始既谋之于从行之人而后决之于神所谓四曰谋者也一説契合也古公谋之人而从矣谋之龟则又曰吉与人谋契也程大昌云古卜卜人令龟已遂预取吉兆墨画其上然后灼之灼文适顺其画是为食墨者吉其兆不应墨则云不食不食则龟不从也故雒诰曰我卜河朔黎水我乃卜涧水东水西惟雒食是龟之所食者画雒之兆而河朔黎水之兆不食也古公之改居经始而谋度之未敢以为可居也以墨合龟而兆与墨同故曰契契者合也人谋与龟协合也亦通龟者国之守噐故以我称周礼龟人职云掌六龟之属各有名物天龟曰灵属地龟曰绎属东龟曰果属西龟曰靁属南龟曰猎属北龟曰若属各以其方之色与其体辨之凢取龟用秋时攻龟用春时各以其物入于龟室上春衅龟太史公云畧闻夏殷欲卜者乃取着龟巳则弃去之以为龟藏则不灵蕃久则不神至周室之卜官常寳藏蓍龟又其大小先后各有所尚要其归等耳或以为圣王遭事无不定决疑无不见其设稽神求问之道者以为后世衰微愚不师智人各自安化分为百室道散而无垠故推归之至微要防于精神也或以为昆虫之所长圣人不能与争其处吉凶别然否多中于人林之竒云大王迁岐衞文迁楚丘未尝不卜然君臣既有定议乃卜洪范所以先乃心卿士庶人而后卜筮也左哀二年齐人输范氏粟赵鞅御之卜战龟焦乐丁曰诗曰爰始爰谋爰契我龟谋协以故兆询可也李氏云古之建国必相土地之宜土地既善矣然后稽之于卜筮衞文公迁于楚丘始曰升彼虚矣以望楚矣望楚与堂景山与京降观于桑则是其既有以相土地之宜矣其后乃曰卜云其吉终焉允臧也曰者严云龟告之兆也曰止言止居巳得其地曰时言可以兴土功之时筑室于兹无容再计矣蒋悌生云诗中凢言龟卜下文必见卜吉之义如尔卜尔筮体无咎言上句言卜下句言吉卜云其吉亦然考卜维王卜也维龟正之亦叶吉之义如不吉之类亦曰我龟既厌不我告犹未有但言灼龟而卜不言兆之吉凶者故知曰止曰时筑室于兹当为龟兆之繇辞也】　乃慰乃止【纸韵】乃左乃右【叶纸韵羽轨翻】乃疆【陆本作强云一作壃】乃理【纸韵】乃宣乃亩【叶纸韵母鄙翻】自西徂东周爰执事【叶纸韵鉏里翻　赋也自此至第七章先民事而次宗庙首宗庙而及官室门社此经纶之次第也乃古作□读若仍説文云惊声也慰説文云安也止即上章曰止之止乃慰乃止者慰安新从迁之众俾之止居于是也严云上文曰止则龟告以宜居于此此言乃止则遂安居于此成龟告之意也左右苏辙云东西列之也孔云慰止左右文在筑室之下明其皆是作邑之事乃左右而处之据公宫在中民居左右故王肃云乃左右开地置邑以居其民也疆理解见信南山篇此又因定民居而及授田之事宣朱子云布散而居也按宣之训布解见江汉篇黄佐云此在野之居如中田有庐以便民事所谓二畆半在田者葢彻法自公刘巳有矣亩是分授以田亩既各授有定分而后可以随人用其芟夷垦辟也陆云宣者随田而居以便田事也亩者随居而田以服田业也连言乃字者有惊骇耳目一新之意第七章同自西徂东者郑云据至时从水浒言也季云言西自漆沮之水浒而东往岐山之下也周即周原之周举新迁之地也与皇皇者华篇周爰不同执事如制室治田凡所当为者皆是郑云从西方而往东之人皆于周执事竞出力也孔云民性安土重迁离居或有所悔人竞出力明其劝乐于是皆无悔心也一説朱子云周徧也言靡事不为也亦通国以民为本民居殷奠之后方事营建先王之重民如此吴越春秋云古公去邠处岐周居三月　成城郭一年成邑二年成都而民五倍其初】　乃召司空乃召司徒【虞韵】俾【释文作卑】立室家【叶虞韵攻乎翻】其绳【陆德明云或作乘误】则直【职韵】缩版以载【叶职韵节力翻】作庙翼翼【职韵　赋也王安石云乃者继事之辞言毕民事而始及之也召説文云呼也王逸云以手曰招以言曰召郑云司空司徒卿官也两言乃召者皆一时事无先后按史记云古公贬戎狄之俗营筑城郭室屋而邑别居之作五官有司民皆歌乐之颂其德孔云后稷封邰为上公孟子称文王以百里而王则大王之时以殷之大国当立三卿其一葢司马乎时不召者司马于营国之事无所掌故也俾尔雅云使也立建也剙造之谓第七章同郑云司空掌营国邑司徒掌徒役之事故召之使立室家之位处孔云司空之属有匠人其职有营国广狭之度庙社朝市之位是司空掌营国邑也司徒之属有小司徒其职云凢用众庶则掌其政教是司徒掌徒役之事也以此二卿各有所掌故召之召司空之卿令之营度广轮召司徒之卿令之兴聚徒役室家之位处则匠人所谓左祖右社面朝后市之类是也朱子云人君国都如井田様畵为九区面朝背市左祖右社中间一区则君之宫室宫室前一区为外朝凡朝防藏库之属皆在焉后一区为市市四面有门左右各三区皆民所居而外朝一区左则宗庙右则社稷焉此国君都邑规模之大槩也黄佐云俾立室家一句含宗庙宫室门社皆在其中对上未有家室而言绳説文云索也郑云绳者营其广轮方制之正也朱子云绳所以为直营度位处皆先以绳正之陆云如分别何处是庙何处是廏库何处是宫社皆引绳以取直也缩版以载专属下文作庙言尔雅云绳谓之缩郭璞云缩者缚束之也孔云缩者束物之名用绳束版故谓之缩版説文云判也谓木片也李氏云左传凡言兴土功则言版干葢立木两傍所以障土载郑云上下相承也孔云以绳缩束其板板满筑讫则升下于上以相承载作起也亦剏造之谓庙宗庙也説文云尊先祖貌也徐锴云所以彷佛先人之容貌也礼记云君子将营宫室宗庙为先廏库为次居室为后曹氏云此章俾立室家则定其规模面向若其营作则先于庙故其序如此翼如跂斯翼之翼通左右言曰翼翼葢象其轩翥方严之貌疏义云易萃及涣之彖皆曰亨王假有庙者萃因民之聚立庙以坚其归向之心所以为怀保之道涣忧民之散立庙以收拾其荡析之心所以为招携之述皆所以统摄民心而坚凝之也大王迁岐与公刘迁豳之事大槩同公刘相土以山川大王相土以生物公刘之止基其民即大王慰止左右也公刘之乃理其民即大王疆理宣亩也但彼则处处庐旅言言语语其规模小此篇乃召司空以下其规模大葢世时有先后土地有广狭故不同耳】　捄之陾陾【蒸韵】度之薨薨【蒸韵】筑之登登【蒸韵】削屡冯冯【蒸韵】百堵皆兴【蒸韵】鼛鼓弗胜【叶蒸韵书蒸翻　赋也严云述遂作宫室也捄説文云盛土于梩中也郑云筑墙者捋聚壤土盛之以蔂孔云捄字从手谓以手取土也蔂梩皆盛土之噐陾説文云筑墙声也引此诗今按陾为筑声于义无取正因此诗而附防之耳毛传解陾陾为众以字形求之左施土山曰者厚也右施耎説文云稍前大也合二义解之当为取土众多之义度通作剫説文云判也谓分判所聚之土纳之于版中也薨通作轰羣车声也分土之声其嘈襍亦如之螽斯羽薨薨兮虫飞薨薨皆以声言也筑説文云捣也登登陈氏云渐高也严云既取得土送之墙上墙上之人受而投之版中薨薨然其声之众既投之版中筑之者登登然积累而上则墙渐高矣削増韵云刮削也刘彜云谓墙成脱版削其坚凸以就平直屡説文云数也苏云重复削治也冯説文云马行疾也冯冯状其运腕敏疾之貌百堵觧见鸿雁斯干篇堵垣也百者非一之辞兴起也百堵皆兴谓所治非一室而羣力一集垣墙并举也辅广云独详于版筑之事者葢垣墙所以围乎外举此则其中众役可知鼛觧见鼓钟篇孔云韗人为鼛鼓正谓壹鼓耳鼛亦作臯陈祥道云周礼鼔人以鼛鼓鼓役事春秋传鲁人之臯葢臯者缓也役事以弗亟为义故以臯鼓节之古者上之使下以仁常欲缓而不迫故名鼓以臯下之事上以义常欲敏而有功以鼓节之而弗止故曰鼛鼓弗胜按鼛鼓为鼓役事而设非欲止人之力作但人心竞劝鼓自不胜其击且如有不能相赴者然此句只就捄度筑削之时见之孔云民皆乐事劝功竞欲出力言大王之得人心也】乃立臯门臯门有伉【叶阳韵苦郖翻韩诗作闶陆本作亢】乃立应门应门将将【叶阳韵资良翻】乃立冡土戎丑【丰本作魗】攸行【叶阳韵户郎翻赋也毛传谓王之郭门曰臯门王之正门曰应门郑谓诸侯之宫外门曰臯门庙门曰应门内有路门天子之宫加以库雉孔頴达引明堂位云库门天子臯门雉门天子应门鲁以诸侯而作库雉则诸侯无臯应故以臯应为王门之名也以实毛之説又引左襄十七年宋人称臯门之晳是诸侯有臯门也诸侯法有臯应大王自为诸侯之制非作天子之门矣以实郑之説二义相反未详孰是今考左襄十七年宋筑者讴曰泽门之晳实兴我役杜注泽门宋东城南门也古文多以泽为臯为其字形相混其实宋有泽门无臯门孔之援引于斯误矣周书康王之诰篇王出在应门之内大保率西方诸侯入应门左毕公率东方诸侯入应门右逸周书作雒篇云应门库台元阃明堂位云九采之国应门之外北面东上后汉纪明帝诏曰昔应门失守闗雎刺世薛君章句曰人君退朝入于私宫后妃御见有度应门击柝鼓人上堂退反宴处体安志明是则应门为天子之制诸侯之有臯应于书无所经见明堂位所云乃谓鲁以周公之故雉门兼天子应门之制库门兼天子臯门之制耳然虽制兼臯应而名仍库雉亦可见诸侯有库雉无臯应也檀弓记鲁庄公之防既葬而绖不入库门春秋定二年雉门反两观灾此鲁之库雉也又家语云衞庄公易朝市孔子曰绎之于库门内失之矣是衞亦有库门此皆诸侯称库雉之证毛传所言为得其实然独恠大王时尚为殷诸侯何以便用天子之制唐孔氏以为殷代尚质未必曲有等级朱子以为大王之时未有制度特作二门其名如此及周有天下遂尊以为天子之门而诸侯不得立焉其论确矣又按王者五门之説本于郑司农外曰臯门二曰雉门三曰库门四曰应门五曰路门郊特牲云卜之日王立于泽亲听誓命受教谏之义也献命库门之内戒百官也是王有库门路门一曰毕门谓从外而入至路门为终毕也书顾命篇所谓二人雀弁执恵立于毕门之内者春秋传疏则谓雉门为中门外有臯库内有应路于内外为中今以明堂位文证之库门向外兼臯门雉门向内兼应门则库门在雉门外明矣雉门设两观所谓象魏又应门亦名朝门路门亦名寝门以朝位在应门内路在路门内故名之若周礼师氏居虎门之左司王朝注谓虎门即路门也畵虎所以明勇猛于守宜也葢诸儒之説五门如此然经皆无明文惟月令云季春之月田猎罝罘罗罔毕翳餧兽之药毋出九门是月也命国难九门攘説者谓天子九门法阳九之义宫门有五法五行外门有四法四时合为九门一曰闗门二曰远郊门三曰近郊门四曰国门及五臯六库七雉八应九路也皆从外而数诸侯七门则以内五门少其二故耳刘敞则云天子诸侯皆三门而名不同以诗书礼春秋考之天子有臯应毕诸侯有库雉路天子外朝在臯门之内诸侯外朝在库门之内天子治朝在应门之内诸侯治朝在雉门之内天子内朝在毕门之内诸侯内朝在路门之内又曰何谓毕门毕者防也王出至于此则防也师氏掌焉何谓应门应应也王居治朝正天下之政四海之内莫不敬应也何谓臯门臯告也王者外朝播告万民谋大事也是则五门三门説各不同要之天子门制自当与诸侯异则五门之説固自可信今制亦有五门外曰　大明门二曰　承天之门三曰　端门四曰　午门五曰　皇极门　皇极门内正殿曰　皇极殿则古之路也又考索云天子五门臯者远也明最在外故曰臯库门则有藏于此故也雉门者取其文明也门者则居此以应治也路门则取其大也此五门各有其义然书又有南门则路门之别名也周礼又有中门则雉门之别名也尔稚有正门则应门之别名也今按臯者引声之言引声者长声也故以为取缓远之名又以为取播告之义皆通伉当依韩诗作闶説文云闶阆高门也又説文觧阆亦云门高也将如鲜我方将之将当通作壮美其闳敞壮观也两户为门故重言将将山顶之高肿起者曰冡故以为高大之义社説文云地主也郊特牲云家主中霤而国主社孔云冡土训为大社未即名为大社祭法王为羣姓立社曰大社郊特牲云天子大社必受霜露风雨之气以为大社之名唯施于天子诸侯虽不可名大社可以言冡土矣乃立冡土正是诸侯之法按泰誓言类于上帝宜于冡土则犹仍大王旧称以未为天子故也戎説文云兵也丑説文云可恶也小丑之隗攸行者言将加兵于所可丑恶之国则必告于社而后行也又按征伐必载社主以行则以攸行为载社主亦可邹忠云臯门应门之设前此未有也有之自古公始其视皇过之夹遡芮鞫之止基庐处之苟简固已不侔而立冡土以利攸行则隐然顺治威严之梗槩矣故遂以昆夷之駾接之钟惺云不读此数章不知周家经制多出古公其才何必减周公也】　肆不殄厥愠【问韵】亦不陨【孟子作殒】厥问【韵丰本作闻】柞棫防【叶队韵蒲妹翻】矣行道兑【叶队韵徒对翻陆本作脱】矣混【左传注作畎赵岐孟子注作昆説文作犬】夷駾【叶队韵徒对翻説文作呬左传注作喙赵岐孟子注作兑】矣维其喙【队韵】矣【説文引此二句作犬夷呬矣昆夷駾矣　赋也肆説文云极陈也极陈我周王业积累之难如下文所云也殄説文云尽也尔雅云絶也愠説文云怒也此主昆夷之怒我言观孟子引诗意可见陨毛云坠也仪礼云小聘曰问周礼曰时聘曰问此二句自大王迁岐之时中厯王季及文王受命之初皆是如此言昆夷愠怒于我不惟不遽殄灭之而且不失坠其徃来聘问之礼孟子所谓以大事小者乐天者也严云大王始居于豳则北有獯鬻之侵既迁于岐则西有昆夷之扰北狄大而西戎小豳地迫近彊狄若以力争伤人必多大王所不忍也故去豳而迁岐至若昆夷惟不殄不陨内备外和彼自不能为患矣按孟子言文王之始犹事昆夷正所谓不陨厥问者又貉稽有不理于口之疑而孟子曰无伤也士憎兹多口因引此诗以咏叹文王意谓士惟急于修徳虽有多口所憎固不必介介于胸而遂踈其相与之迹试观文王之待昆夷何如乎柞栩也即所谓柞栎也觧见鸨羽晨风车舝篇棫尔雅云白桵也陆玑云三苍説棫即柞也其材理全白无赤心者为白桵直理易破可为犊车轴又可为矛防矜今人谓之白捄或曰白柘按旱麓之诗曰瑟彼柞棫民所燎矣则柞棫皆木之大者郭璞注尔雅以桵为小木丛生有刺实如耳珰紫赤可食必非此诗之所谓棫也如玑説棫材理全白则是白桵何疑但柞别名栩而棫又混名柞往往致误不可不辨拔説文云擢也增韵云攻而举之也柞棫防矣如左传言筚路蓝缕以启山林之意行道行人往来之路也兑朱子云通也按兑字下从人中从口上从人象人口气之分散故有通义混夷即昆夷又作绲夷又作畎夷皆犬声之转也书大传云文王四年伐犬夷注犬夷昆夷也亦称犬戎山海经云黄帝生苗龙苗龙生融吾融吾生弄明弄明生白犬白犬有牝牡是为犬戎韦昭云犬戎昆夷之别名史记称自陇以西有绲戎今按其地当在豳岐之西在今巩昌泰州之地駾説文云马行疾来貌混夷突来之状似之喙説文云口也吕大临云张喙而息也奔趋者其状如此昆夷所以敢于为患者持其深林大麓之中路岐阻塞而人不易入耳今柞棫防去而道可通行则生齿渐繁归附日众昆夷时或突来但见其抱头窜伏喘息不暇而已愚按以皇矣篇观之则柞棫拔矣而下皆指文王时言其曰昆夷駾喙意即四年伐犬夷事下章所谓蹶厥生者也又按帝王世纪云文王受命四年周正丙子混夷伐周一日三至周之东门文王闭门修德而不与战与大传史记诸书所载异者或昆夷先伐周然后文王从而伐之耳】　虞芮质厥成【庚韵】文王蹶厥生【庚韵】予曰有疏【孔丛子作胥】附【宥韵亦叶虞韵芳武翻】予曰【楚辞章句作聿】有先【尚书大传作前】后【叶宥韵胡茂翻亦叶虞韵后五翻】予曰【楚辞章句作聿】有奔【陆本作本丰本作犇】奏【宥韵亦叶虞韵宗五翻孔丛子作辏尚书大传陆本俱作走】予曰有御【尚书大传陆本俱作御】侮【麌韵亦叶宥韵莫候翻丰本以此章为思齐篇之第六章　赋也虞芮二国名皆殷诸侯质説文云以物相赘也徐锴云质之为言实也事疑虚以人物实之也今按讼者言其曲直必有物以为征验故亦云质谓质其实也成苏云献成也王安石云与周官所谓书其刑杀之成同央记云西伯隂行善诸侯皆来决平于是虞芮之人有狱不能决乃如周入界耕者皆让畔民俗皆譲长虞芮之人未见西伯皆慙相谓曰吾所争周人所耻何往为祗取辱耳遂还俱让而去诸侯闻之曰西伯葢受命之君毛传云虞芮之君相与争田久而不平乃相谓曰西伯仁人也盍徃质焉乃相与朝周入其竞则耕者譲畔行者譲路入其邑男女异路斑白不提挈入其朝士譲为大夫大夫譲为卿二国之君感而相谓曰我等小人不可以履君子之庭乃相譲以其所争田为闲田而退天下关之而归者四十余国刘向説苑云虞人与芮人质其成于文王入文王之境则见其人民之让为士大夫入其国则见其士大夫让为公卿二国者相谓曰其人民譲为士大夫其士大犬让为公卿然则此其君亦让以天下而不居矣二国者未见文王之身而让其所争以为闲田而反孔子曰大哉文王之道乎其不可加矣不动而变无为而成敬慎恭己而虞芮自平三书所载大同小异今俱録之郡县志故虞城在陜州平陆县东北五十里虞山之上古虞国芮城在陜州芮城县西二十里古芮国间原在平陆县西六十五里即虞芮争田让为间田之所今按平陆芮城俱属山西平阳府解州在河东间原与虞芮相接俗呼让畔城史记注引地理志谓芮在冯翊临晋县杜氏通典从之非也冯翊故城在陜西西安府高陵县南二里乃河西地与平陆逈不相及史记正义亦辨其踈矣路史引六韬云文王质虞芮之讼暨师武伐纣乃收虞师芮师蹶朱子云动而疾也生犹起也与民之初生生字同义朱子云生是兴起之意其势张盛忽然见之如跳起也万时叶云文王蹶厥生王气勃然奋起如蕨之未拳如竹之初萚怒生之象从笔端描出正与瓞光景关照可味可思周昌年云初生只是初起至是则向之所起者蹶然兴盛非复初生微弱之象矣朱善云文王之德其孚于人也久矣至是而始动其兴起之势者譬如弩机之既张是惟无发发则沛然而不可御矣按孟子言文王繇方百里起其始尚仍大王旧封于岐山之下其地甚狭及虞芮质成之后而归附者始众史记称明年伐犬戎明年伐宻须明年败耆国竹书亦纪帝辛三十六年春正月诸侯朝于周遂伐昆夷凡此皆所谓蹶厥生者也周之中叶自窜于戎狄之间其后困于獯鬻之侵及大王迁岐犹未能殄昆夷之愠至蹶生有文王而累世之所郁结始大为发舒故以此与肇基王迹之大王相首尾苏氏严氏皆以蹶生为动虞芮之君使其礼义亷耻之心油然而生于理尽佳然不过指一事而言其为义小矣予曰以下作诗者之辞也归功四友为章末余波若曰非特文王圣也亦其臣与有助焉济济多士文王以宁岂不信夫疏附以布德言疏通徳泽使民亲附也先后以纳忠言先君之意而启之后君之意而成之也奔走以任事言周旋竭力不避险阻奔君之命而进其所为于君也御侮以扬威言敌未来而能折其气敌突至而能折其冲也孔云以此四行徧该羣臣虽有贤圣不过此矣王符云夫士者贵其用也不必求备故四友虽美能不相兼郝敬云言虽本文王之圣亦必资羣臣之助而况为后王者乎陆化熈云试看十月之交一诗其言羣小用事于外妖艳蛊惑于内成何国家景象则知此诗之言姜女言四臣岂不可想见老臣之用心又云周家起初基业极微而卒开王业其为国为民累仁积功厯厯可见者如此即此可以思仁可以思孝可以见创业之难可以见祖宗贻谋之逺非如他诗言以德受命直须推原到精神感应之微妙处也愚又有一説焉按史记以虞芮质成为西伯出羑里得专征伐后事而诗正义襍引书传所载谓纣闻文王断虞芮之讼后又伐邗伐宻须伐犬夷三伐皆胜而始畏恶之拘于羑里纣得散宜生等所献寳而释文王文王释而伐黎明年伐崇又云西伯得四友献寳免于虎口而克耆耆即黎也果如所説则文王政以虞芮质成取忌防縁履虎遭咥为蹶厥生耳蹶之为言僵也与死为隣之谓也而书传又云宜生南宫括闳夭三子学颂于太公遂与三子见文王于羑里献寳以免文王乃云则予曰有疏附四言乃文王当曰之语而太公防宜生南宫括闳夭四人又适符四友之数故孔丛子云孟懿子问书曰钦四隣何谓也孔子曰王者前有疑后有丞左有辅右有弼谓之四近言前后左右近臣当畏敬之不可以非其人也周文王胥附奔辏先后御侮谓之四隣以免乎羑里之害懿子曰夫子亦有四隣矣孔子曰吾有四友焉自吾得回也门人加亲是非胥附乎自吾得赐也远方之士日至是非奔辏乎自吾得师也前有光后有辉是非先后乎自吾得仲由也恶言不至于门是非御侮乎尚书大传载孔子语亦同而足之曰文王有四臣以免虎口丘亦有四友以御侮然则此章之意乃是咏文王所遭之不幸与前所言古公避狄迁国总见周家创邺艰难以动嗣世者之警念噫作诗者其有忧患乎】<br />

                    <br>
                        　　緜九章章六句【申培説丰本皆作八章章六句以去末一章故也　子贡传以为训成王之诗辨已在小引下申培説则直谓周报大王周公述其事以训嗣王之诗盖因削去末章则篇中无复咏文王之语故但以为报大王耳是其説亦有所本先是季彭山氏谓第九章与上文似不相属窃意或是错简惟以属于思齐誉髦斯士之后庶防理顺于是作伪説者遂从而勦袭之而不知其鄙闇之甚也按左昭二年晋侯使韩宣子来聘公享之季武子赋緜之卒章杜预注谓义取以晋侯比文王以韩子比四辅然则虞芮六句为緜之卒章其来古矣此而不知乃敢为伪岂非不辨菽麦者乎若史记谓诗人道西伯葢受命之年称王而断虞芮之讼观于此诗古公尚称公而文王已称王则称王之事疑或有之所以终不敢信其然者頼泰誓篇中但称文考而不称文王为证佐耳诗述先王积累德业之盛故朝见燕享必歌奏之以致警此叔孙穆子所以与文王大明皆称为两君相见之乐与】<br />
　　旱麓武王追王三后也牧之野既事而退遂率天下诸侯执豆笾逡奔走追王太王亶父王季厯文王昌不以卑临尊也【自牧之野下俱出礼大传篇】此诗葢追王之时祭而受厘之乐歌【序云受祖也周之先祖世修后稷公刘之业大王王季申以百福干禄焉申培説朱传皆以为咏歌文王之德今按诗意实次第三后而兼叹美之前三章三言岂弟君子是也自第四章而下皆为武王祀周庙而发所以知然者以骍牡既载当自武王为天子尚赤之后言耳朱子又云诗中有享祀神劳等语或亦受厘之乐厘义见既醉篇】<br />
　　瞻彼旱麓【国语陆德明本俱作鹿】榛楛济济【叶荠韵子礼翻】岂【国语陆本俱作恺下同陆云一作凯】弟【国语陆本俱作悌下同】君子干禄岂弟【荠韵　赋之兴也瞻説文云临视也旱毛传云山名也汉书地理志云汉中郡南郑县旱山沱水所出东北入汉寰宇记云在南郑县西南二十里按今陜西汉中府本禹贡梁州之域周合梁于雍乂属雍州其地与鳯翔府接壤鳯翔即古岐周地也昔周之兴鸑鷟常鸣于岐翺翔至于南而集焉是以西岐曰鳯翔南岐曰鳯州鳯州今鳯县汉中所辖也故何景明云余至鳯县观鳯鸣之山曰南岐至成县询古西康州有鳯鸣处鳯县今属汉中成县今属巩昌各去数百里间于羌戎则文王治岐地葢广远矣诗人托山川以起兴皆指其在境内者此举旱麓乃主大王迁岐而言尔雅云山足曰麓应劭云林属于山者也榛觧见简兮篇罗愿云榛似栗而小闗中鄜坊甚多然则其字从秦葢此意也楛木名陆玑云其形似荆而赤茎似蓍上党人织以为斗筥箱器又楺以为钗故上党人调问妇人欲买赭不曰灶下自有黄土问买钗不曰山中自有楛顔监云楛木堪为箭笴今豳以北皆用之土俗呼其木为楛子郝敬云榛可以供笾楛可以为矢文武之材以比圣德济之为言齐也曰济济者茂盛而整齐之貌岂通作恺説文云康也弟顺也説文觧为韦束之次第言如积压柔韦顺后前不相戾也严粲云岂弟者德盛仁熟和顺充积之谓也君子谓大王也大王心存爱民其将去邠而之岐也曰君子不以其所养人者害人又曰与人之兄居而杀其弟与人之父居而杀其子吾不忍也是皆所谓岂弟者也干尔雅云求也禄即福也徐锴云禄之言録也若言省録之也按周之王瑞自大王兴此天之所録也季本云君子有岂弟之德则福禄随之是以岂弟而干禄也君子本无干禄之心犹所谓以尧舜之道要汤云尔钱天锡云通诗岂弟君子一句最重葢天地福禄种种不过和顺之气所凝成故严厉乖戾便有许多愁出来温良易简便有许多太和凝聚此岂弟也在天则和风庆云在人则心安体豫在家则雍雍穆穆在国则怙冐咸若在万世则太和常在宇宙不期福禄而福禄归之自是实理严云诗人言干禄者谓在我有以致之犹曰自求多福耳周语景王将铸大钟单穆公曰不可诗有之曰瞻彼旱鹿榛楛济济恺悌君子干禄恺悌夫旱鹿之榛楛殖故君子得以易乐干禄焉若夫山林匮竭林鹿防亡薮泽肆既民力雕尽田畴荒芜资用乏匮君子将险哀之不暇而何易乐之有哉且絶民用以实王府犹塞川原而为潢汚也其竭也无日矣王应麟云诵险哀二字此文中子所以有帝省其山之叹也天地变化草木蕃况贤者而不乐其生乎天地闭贤人隠况草木而得遂其性乎吕祖谦云緜之八章曰柞棫拔矣行道兑矣皇矣之三章曰帝省其山柞棫斯抜松栢斯兑皆以山林之茂见王业之盛然则所谓榛楛济济者葢当时所见之实也愚按旱麓济济正如所纪周原膴膴者以见大王当时新迁国邑民安物阜之盛此所谓赋也然不言山而言麓又言其所生榛楛之多足资民用则亦有深意存焉易剥之象曰山附于地剥上以厚下安宅此殆诗人言旱麓之义也人君不以高危峻絶自处而以谦抑卑下为心人人得而亲近之无所县隔亦人人得而取给之无所禁限此其为岂弟孰加焉和气致祥干禄百福固其宜矣此则赋中有兴也】　瑟【説文陆本俱作璱周礼注疏作防广苍作琗丰氏本作□】彼玉瓒黄流在中【东韵】岂弟君子福禄攸降【叶东韵胡公翻　赋之兴也瑟説文作璱云玉英叶相带如瑟也然第五章瑟彼柞棫之瑟当作何觧或谓瑟宻因训瑟为宻似矣而以玉瓒之瑟为缜宻以柞棫之瑟为茂宻分别两义亦觉有不可通者郑众贾公彦于周礼注疏引此皆作防彼玉瓒董氏谓古文以瑟谓防此较可信防字本义训忧愚意当是爱惜之义左传君命寡君同防社稷是也又曲礼以策彗防勿注训防勿为搔摩之状意亦同此防彼玉瓒犹云可爱惜哉彼玉瓒也玉瓒毛云圭瓒也郑云圭瓒之状以圭为柄黄金为勺青金为外朱中央矣孔云瓒者器名以圭为柄圭以玉为之指其体谓之玉瓒据成器谓之圭瓒详见棫朴篇黄流有二义毛谓黄金所以餙流鬯以瓒者盛鬯酒之器用黄为勺而有鼻口鬯酒从中流出器是黄金照酒亦黄故谓之黄流也郑但以黄流为秬鬯以秬鬯者酿秬为酒以欝金之草和之使之芬香条鬯故谓之秬鬯草名欝金则黄如金色酒在器流动故谓之黄流郑所以易传者以言黄流在中当谓在瓒之中不谓流出之时而瓒既以朱为中央则其中亦朱而不黄矣明酒不得黄故知非言黄金也据此当从郑义郊特牲云灌以圭璋用玉气也毛云九命然后锡以秬鬯圭瓒白虎通云圭瓒秬鬯宗庙之盛礼故孝道偹而赐之秬鬯所以极着孝道孝道纯偹故内和外荣玉以象徳金以配情芬香条畅以通神灵玉餙其本君子之性金餙其中君子之道金者精和之至也玉者德美之至也鬯者芬香之至也合天下之极美以通其志也其惟玉瓒秬鬯乎郑云殷王帝乙之时王季为西伯以功徳受此赐按孔丛子云羊容问子思曰古之帝王中分天下而二公治之谓之二伯周自后稷封为王者之后至大王王季文王此为诸侯矣奚得为西伯乎子思曰吾闻诸子夏曰殷王帝乙之时王季以九命作伯于西受圭瓒秬鬯之赐故文王因之得专征伐沈约注竹书纪年亦云周公季厯伐翳徒之戎获其三大夫来献防殷王文丁嘉季厯之功赐之圭瓒秬鬯九命为伯今考文丁之后为帝乙二书所载虽世次不同然其事相合辨在采薇萹小引下此诗咏玉瓒黄流正指王季事也岂弟君子谓王季也按皇王大纪云季厯守正而和照临无蔽勤施无私教诲不倦顺以事上比以亲民以此观之其称恺悌宜矣郑云攸所降下也言王季有乐易之德故福禄所以降下而与之周之进爵为西伯自王季受圭瓒之赐始所谓福禄攸降者也诗虽赋其事而中亦有兴意朱子所谓寳器不荐于防味而黄流不注于瓦缶则知盛德必享于禄夀而福泽不降于淫人是也故曰赋之兴也】　鸢【丰本作】飞戾天【先韵亦叶真韵汀因翻】鱼跃于渊【先韵亦叶真韵一均翻丰本作】岂【左传潜夫论俱作恺】弟【左传潜天论俱作悌】君子遐【潜夫论作胡】不作人【真韵亦叶先韵如延翻　兴之比也鸢觧见四月篇戾通作丽附着之意渊説文云回水也管子云水出不流曰渊岂弟君子指文王也韩诗外传云度地图居以立国崇恩博利以怀众明好恶以正法度率民力稼以重农学较庠序以立教事老养孤以化民升贤赏功以劝善禁奸止邪以除害接贤连友以广智宗亲族附以益强诗曰岂弟君子文王之谓也愚按棫檏之诗为文王而作其第四章曰周王夀考遐不作人与此文同故知谓文王也言文王有岂弟之德何人不在所作之中乎文王作人之妙不过兴起之使各自率其性而已能尽其性则能尽人之性能尽人之性则能尽物之性鸢且以之飞于上鱼且以之跃于下而况于人故子思子作中庸引此而以为言共上下察也李氏云抱朴子曰鸢之在下无力及至乎上耸身直翅而已然后知鸢飞更不用力亦如鱼跃怡然自得而不知其所以然而然王者之作人鼓之舞之使各尽其材亦不知其所以然而然也钱云全重岂弟上雷霆一发港底震动此之作未免动乎气者也君子独以天性相感发使之手舞足蹈而不知易曰易简而天下之理得此之谓也冯时可云岂弟者乐易之谓也乐天则外无艶居易则中无险文王以此盛德作兴人才而士皆象德从化上者安于上而尽其大不为府权下者安于下而务其小不为希高如鸢飞鱼跃各适其性此作人之极致也又苏辙引或人之説云天之高也以为不可及矣然鸢则至焉渊之深也以为不可入矣然鱼则跃焉夫鸢鱼之能至此也必有道矣岂可以我之不能不信哉君子推其诚心以御万物虽幽明上下无不能格小人不能知而或疑之何以异不信鸢鱼之能飞跃哉按此意似从中庸所言夫妇可以与知与能圣人有所不知不能生出亦是一理但比前説较浅耳辅广云洪范有曰皇建其有极敛时五福用敷锡厥庶民圣人之得名位者岂以其身自敛其福禄哉必使天下之人各羞其行而邦其昌然后为福也又左成八年晋栾书侵蔡遂侵楚获申骊楚师之还也晋侵沈获沈子揖初从知范韩也君子曰从善如流宜哉诗曰恺悌君子遐不作人求善也夫作人斯有功绩矣此但以作人为登进善人而用之似与诗意无渉愚按此诗三章所言只及三后不及公刘以上者以周之追王止于此故也】　清酒既载【叶质韵子悉翻亦叶职韵节力翻】骍牡既备【叶质韵笔栗翻亦叶职韵朱子云蒲北翻】以享以祀【叶职韵逸职翻】以介景福【叶职韵笔力翻　赋也此言武王祀三后之事清酒骍牡觧见信南山篇既载郑云谓已在尊中也备朱子云全具也按雒诰成王在新邑烝祭嵗文王骍牛一武王骍牛一据此文武之前既各用骍牛则武王致祭三后亦必皆各用骍牛故云骍牡既备也牲用赤色周所尚也享説文云献也以享献行祭祀之礼曰以享以祀介郑云助也景説文云光也言神助之以彰明可见之福也祭统云贤者之祭也必受其福非世所谓福也福者备也备者百顺之名也无所不顺者之谓备言内尽于己而外顺于道也程子云此章言子孙承受其业致其诚孝之报载酒备牲以享祀其先君祖先飨报而子孙受福也】　瑟【丰本作□】彼柞棫民所燎【叶萧韵力昭翻説文作尞】矣岂弟【左传作恺悌】君子神所劳【叶萧韵怜萧翻诗维其劳矣郑笺训为劳劳广濶正义云广濶辽辽之字当从辽远之辽而作劳字者字义同】矣【兴而赋也瑟觧见第二章柞棫觧见緜篇燎説文云放火也朱子以为爨也岂弟君子指武王也后章同神指三后也劳慰抚也杜预云劳者叙其勤以答也郑云犹言佑助也此下二章皆受厘之辞勉武王亦修岂弟之德以致福也恺悌生云诗人前篇以玉瓒黄流兴岂弟宜也柞棫微贱之物乃托兴而取义何哉柞棫之为物丛生蒙宻人得而取之无有禁限时时而薪之无时或穷借使松柏樟楠之高大民欲薪之固不可得苟得伐而薪之则今日之斧斤而明日牛山之濯濯矣又安能资民用哉惟薪燎之不时而柞棫之生继续而不絶犹民情之多欲而岂弟之泽溥博而不穷得夫民所以得夫神也观民之所资足用而无阙则神之所念亦眷顾而不忘矣愚按取兴柞棫与首章咏榛楛同意又左僖十二年齐侯使管夷吾平戎于王王以上卿之礼飨管仲管仲受下卿之礼而还君子曰管氏之世祀也宜哉让不忘其上诗曰恺悌君子神所劳矣防章取义非诗本防】莫莫葛藟【后汉书作累晏子春秋作蔂】施【韩诗外传吕氏春秋俱作延】于条枚【灰韵】岂【礼记吕氏春秋俱作凯国语晏子新序俱作恺】弟【国语晏子新序俱作悌】君子求福不回【灰韵　兴也莫莫以葛叶之隂森言葛覃篇维叶莫莫是也藟徐锴云葛蔓也觧见樛木篇施者纒绕之义觧见葛覃篇毛传云枝曰条干曰枚言此莫莫然叶盛之葛其蔓或施于枝或施于干也郑云葛藟延蔓于木之枝本而茂盛喻子孙依縁先人之功而起回説文云转也其字象回转形勉武王当修先人岂弟之德以求福禄之来不可生回转之念也易所谓受兹介福以中正也求福与干禄例看李氏云君子承其先祖之道以求福禄其求福也无所回邪惟承其先祖之道而已黄震云古説回者邪也愚谓回非邪也回乃入于邪之所自始也人心初何尝不正不直一旦祸福在前计较之念一萌即为回转若自谓枉尺直寻以苟济目前者不知一有回转即入于邪不可复还自昔防名败节之士如此类多矣学者读求福不回之诗可以铭心而誓之终身也一説葛藟以喻福条枚以喻德条枚无意于葛藟而葛藟自施之犹君子无意于获福而福自集之亦通礼表记篇子曰下之事上也虽有庇民之大德不敢有君民之心仁之厚也是故君子恭险以求役仁信让以求役礼不自尚其事不自尊其身俭于位而寡于欲让于贤卑己而尊人小心而畏义求以事君得之自是不得自是以听天命诗云莫莫葛藟延于条枚凯弟君子求福不回其舜禹文王周公之谓与按孔子虽借此诗以賛舜禹文王周公之能尽臣节而其言得之自是不得自是以听天命于以发明求福不回之防可谓至亲切矣又晏子春秋云崔杼既弑庄公而立景公刼诸将军大夫令无得不盟者次及晏子晏子曰刼吾以刃而失其志非勇也回吾以利而倍其君非义也崔子子独不为天讨乎诗云莫莫葛藟施于条枚恺悌君子求福不回今婴且可以回而求福乎曲刃钩之直兵推之婴不革矣崔子遂舍之噫必若晏子而后可谓之不回矣抑愚因左传礼记引诗之言而别有説也骍牡一章虽言武王祭祀之事而柞棫二章或者仍是申賛三后之语葢周家世载明德济以忠贞故咏柞棫之为民所燎者兴防功累仁之深厚也然惟守其乐易以与上下相安故神益眷之即左传美管仲之让不忘其上为神所劳者也若夫葛藟之施于条枚亦犹臣子之托命于上故于篇未特表三后之求福不回以见周家始终无国度天命之意则于表记孔子之言更有合焉敢并存此説以质高明又周语单襄公讥郤至之不让而引谚曰兽恶其网民恶其上及此诗曰恺悌君子求福不回其意亦颇与孔子之言不自尚其事不自尊其身者同】<br />

                    <br>
                        　　旱麓六章章四句【子贡传以此为训成王之诗非也果训成王何为独遗武王乎】<br />
　　皇矣美周也天监代殷莫若周周世世修德莫若文王【出序　此诗疑亦周公所作太史公云夫天下称颂周公言其能论歌文武之德达太王王季之思虑孔頴达云天监视善恶于下就诸国之内求可以代殷为天子者莫若周周所以善者以天下诸国世世修德莫有若文王者也故作此诗以美之汤以孤圣特兴禹则父无令问文王之德不劣禹汤而以承借父祖始当天意者欲见尊祖之心美其世世修徳不必实繇之也万时叶云前緜緜章意在叙王业艰难之繇故详在大王迁岐而以文王为余波此章意在叙王业盛大之繇故详在文王伐宻伐崇二事而以大王王季为縁起凡读书须看古人下笔意思所在如此着眼便叙文王处亦是叙周业之兴原不为文王但诗人语气却倒注在文王上】<br />
　　皇矣上帝临下有【潜夫论作以】赫【陌韵亦叶药韵阅各翻】监【汉书作鉴】观四方求民之莫【药韵亦叶陌韵莫白翻汉书作瘼】维【左传潜夫论俱作惟下同】此【左传作彼】二国其政【郑笺作正】不获【陌韵亦叶药韵黄郭翻】维彼【左传潜夫论俱作此】四国爰究爰度【叶药韵达各翻亦叶陌韵直格翻按虞书宅西曰昧谷周礼注作度西曰栁谷汉书注云古文宅度同】上帝耆【潜夫论作指】之憎【丰氏本作増】其式廊【药韵亦叶陌韵读如虢古获翻陆德明本作郭】乃眷【潜夫论陆本俱作睠陆又云一作劵】西顾此维【汉书论衡潜夫论俱作惟】与【汉书论衡潜夫论俱作予】宅【陌韵亦叶药韵他各翻论衡作度　赋也皇毛传説文皆云大也帝者天之主宰也从高视下曰临与监同意赫説文云火赤貌程子以为兼威明二义是也观説文云谛视也莫当依汉书通作瘼説文云病也大哉上帝其照临于下赫然可畏而甚明白此以帝之体言也日监察谛审于四方惟欲求民之所病苦者安在又以见帝心之至仁也二国毛朱二传皆以为夏商也其政谓所行之政事不获孔以为不得于民心朱以为失其道皆通孔云此诗之意主于纣耳以纣恶同桀故配而言之愚按朱传以此章为咏大王今考大王之世商道犹未衰何至与夏之末季并称其指文王之时明矣四国无所指如诗言四国顺之正是四国之类毛朱以为四方之国是也究説文云穷也谓穷其究竟度广韵云度量也按度以度长短量以量多少故皆借以为揆测之义言商末失政与夏季同四方诸侯于是预忧其终又于是度其所当向往者何在盖有舎商他适之意矣左文四年楚人灭江秦伯为之降服出次不举大夫谏公曰同盟灭虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓矣按观此可以得诗人立言之意耆当依潜夫论作指按耆字训老而有指之义其字从老从指省故曲礼云六十曰耆指使释名云耆指也不从力役指事使人也憎説文云恶也式毛郑皆云用也按式字从工工制器以利用故有用之义廓毛郑皆云大也説文有郭字无廓字城外为郭亦濶大之称故释名云郭廓也廓落在城外也承上文言四方诸侯方踌躇于去留之间末能自决上帝乃指示之以纣不恤民瘼侈于用大以自快意为帝心所憎恶也眷顾同义谓回首而视也岐周在西方故曰西严粲云大东刺乱而思周道小明悔仕而思共人皆以回顾言之此言天回其首以西视背商而向周也孔云天气清虚本无首目而云西顾者作者假为与夺之势托而言之耳邓元锡云天靡不欲安定其邦家而用大所憎也小心翼翼所眷也郑樵云天憎其用大而为虐者乃眷然西顾范景文云周德黙与天往来故天眷之又王符云太古之时烝黎初载未有上下而自顺序天未事焉君未设焉后稍矫防或相凌虐侵渔不止为萌巨害于是天命圣人使司牧之使不失性四海防利莫不被德佥共奉戴谓之天子故天子立君非私此人也以役民盖以诛暴除害利黎元也是以神谋鬼谋能者处之诗云皇矣上帝临下以赫监观四方求民之莫惟此二国其政不获惟彼四国爰究爰度上帝指之憎其式廓乃睠西顾此惟与宅葢此言也言夏殷二国之政不得乃用奢夸廓人上帝憎之更求民之瘼圣人与天下四国究度而使居之也前招良人疾奢夸廓无纪极也乃惟度法象明着礼秩为优宪艺县之无穷按此虽主用人立法发论而其意亦相近此维与宅乃追遡昔日而言以起下节之意宅尔雅云居也释名云择也拣择吉处而营之也言此岐周之地乃天昔日与大王使之迁居于此以肇基王迹天之眷周非一日矣又汉书谷永云天生烝民不能相治为立王者以统理之方制海内非为天子列土封疆非为诸侯皆以为民也垂三统列三正去无道开有德不私一姓明天下乃天下之天下非一人之天下也王者躬行道徳承顺天地博爱仁怒恩及行苇籍税取民不过常法宫室车服不逾制度事节财足黎庶和睦则卦气理效五征时序符瑞并降以昭保右失道忘行逆天暴物穷奢极欲沈湎荒淫妇言是从诛逐仁贤离逖骨肉羣小用事峻刑重赋百姓愁怒则卦气悖乱咎征着邮上天震怒灾异屡降终不改窹恶洽变偹不复谴告更命有德诗云乃眷西顾此惟予宅夫去恶夺弱迁命贤圣天地之常经百王之所同也】　作之屏之其菑【尔雅注作椔陆本作甾】其翳【霁韵亦叶屑韵一结翻韩诗作殪】脩【丰本作修】之乎之其灌其栵【屑韵亦叶霁韵力制翻】启之辟之【音辟】其柽其椐【叶遇韵读如句俱遇翻】攘之剔【陆云或作鬄又作□】之其檿其柘【叶遇韵都故翻】帝迁明德串【陆本作患丰本作串】夷载路【遇韵】天立厥配【尔雅注作妃】受命既固【遇韵赋也作朱云防起也屏本屏蔽之义释文以为除也谓除之使不见王制屏之远方是也菑尔雅释木云立死菑毙者翳孔云以立死之木妨他木生长为木之害故曰菑也自毙者生木自倒枝叶覆地为防翳故曰翳也按荀子云周公之状身如断菑即此菑义陆佃云木卧死为翳一説小木蒙密蔽翳者也亦通修之平之者修则攻治之谓平则芟夷之谓皆使其不至于碍行也尔雅云木族生为灌或作权程子云行生曰栵按栵本木名尔雅释木有栵栭郭璞谓栭树似槲而痹小子如细栗今江东呼为栭栗陆玑谓叶如榆木理坚韧而赤可为车辕又礼记内则有芝栭説者谓在地曰芝在木曰栭盖木耳也非木之类今按灌栵并言灌非木名则栵亦非木名可知字右施列或取行列之义程觧可信愚又疑当通作迾説文云遮也启通作启辟通作辟説文皆训为开也林木荟蔚人迹不通至此始开辟之左传所谓荜路蓝缕以启山林是也柽尔雅説文皆云河栁郭璞云今河傍赤茎小杨陆玑云生水旁皮正赤如綘一名雨师枝叶似松罗愿云天之将雨柽先起气以应之故一名雨师而字从圣字説曰知雨而应与于天道柽非独能知雨亦能负霜雪大寒不雕有异余栁南都赋注云柽似栢而香草木志云本艸谓之赤柽木以其材赤故也大槩松杉之类而意态似桞故谓之柽桞其材可卷为盘又可为桮器衍义云即今之三春桞以一年三秀也三月开浅红花成细穂河西诸戎人取滑枝为靶段成式云赤白柽出凉州大者为炭复入灰汁可以煮铜椐尔雅説文皆云樻也陆玑云节中肿似扶老即今灵夀是也今人以为马鞭及枤农共北山甚有之顔师古云似竹有枝节长不过八九尺围三四寸自然有合杖制不须削治也攘説文云推也剔本觧骨之义以觧析木之枝节如之亦谓之剔程子谓穿剔去其繁冗是也檿尔雅説文皆云山桑也管子云五粟之土其檿其桑罗云顔师古以为山桑之有防文者其叶可以食蚕而材尤有用古者青州以为贡以檿为篚葢食檿之蚕其中琴瑟盛之箱篚贵之也其材可以为车辕又可以为弓弓人取干之道七柘为上檍次之檿桑次之橘次之木次之荆次之竹为下苏轼云山桑之惟东莱有之以之为缯其坚韧异常莱人谓之山茧柘亦桑类埤雅云柘宜山谷林兆珂云柘树高大如桑然枝条婀娜叶大仅如掌耳周礼季夏取桑柘之火礼记投壶篇矢以柘若棘无去其皮又古史考云乌号弓以柘枝为也蚕书云柘桑饲蚕其作琴瑟清鸣响亮胜于凡远矣本艸云柘木里有纹亦可旋为器严云此章述大王迁岐也岐地险阻尤多林木民归之者众乃竞刋除以立室家以治田亩陆佃云其始作之屏之者菑翳而已既又就者众民无所居焉则其修之平之也及于灌栵其启之辟之也及于柽椐至其尤众也无以处之则攘之剔之至于檿柘檿柘材之美者不得已而去之罗愿亦云始而屏除之也于己死之菑翳而及于厐襍之灌栵又及于柽椐之小材又不得已而及于檿柘之良木以明草木逾茂则始之所爱者不能并育以渐去焉故其卒至于柞棫斯防松柏斯兑也一説严云作屏修平启辟则皆除去其木攘剔则成长其木也桑柘之性以芟剔而后茂非除之也亦通迁尔雅云徙也明德朱子云谓明德之君即大王也愚按此明德但以光辉发越言不就心体上説德即仁民之德串当依陆元朗本作患诸家经本传冩讹耳按説文有患字无串字患忧也从心上贯吅吅亦声吅音讙患之从串与忠之从中同意中从丨贯口盖取口如其心之义串从丨贯吅以二中定意以从吅得声二中犹言二心也心忧疑而不一是之谓患吅字本两口并列今变作两口相连以谐吅故有患音乃知串非字也董仲舒亦云持二中者谓之患患人之忠不一者也不一者故患之所繇生也据此患之字形字义皆恍然可识世俗传讹皆以串为贯串之义谬矣夷昆夷也载路与生民篇厥声载路觧同朱子训载为满盖取满载之义立者建置之谓配通作妃即下章所谓对尔雅以对训妃是也厥配指文王也文王有王者之德可与天配故云然固説文云四塞也坚固而不可防之意言帝虽迁明德之大王使居岐周之地而犹患昆夷满布道路时为周患及再传至文王天乃建之为己之配而于是乎我周所受于天之眷命从兹既已坚固也按天即帝也自形体言之为天自主宰言之为帝书益稷篇先言昭受上帝而后言天其申命用休康诰篇先言帝休而后言天乃大命文王与此诗先言帝后言天皆错综成文非有异义】　帝省其山柞棫斯防【叶队韵蒲妹翻】松柏斯兑【叶队韵徒对翻】帝作邦作对【队韵】自大【音泰】伯王季【叶队韵陈第古音考云鱼对翻】维此王季【见上】因心则友则友其兄【叶阳韵虚王翻】则笃其庆【叶阳韵虚羊翻】载锡之光【阳韵】受禄无防【阳韵】奄有四方【阳韵　赋也帝省以下四句承上文属文王言省説文云视也其山谓岐山也拔兑觧见緜篇柞棫可以资薪燎则防而起之松柏虽稍有删剪然但求其可以通道而已故以斯兑言岐山之地本皆深林险阻无人之境先此大王虽曾用作屏修平启辟攘剔之力必至文王之世而生齿益盛往来大通故上帝省视其山而见其景象有如此也作郑云为也为邦谓兴周国也愚按周至此而始成其为邦故曰作邦即所谓周虽旧邦其命维新者作对即上章所云天立厥配也对本训应答以有问方有答故有相偶之义自从也追遡之辞大伯大王之长子王季大王之少子繇大伯让于王季而文王起故曰自大伯王季史记云古公有长子曰大伯次曰虞仲大姜生少子季厯季厯娶大任皆贤妇人生昌有圣瑞古公曰我世当有兴者其在昌乎大伯虞仲知古公欲立季以传昌乃二人亡如荆蛮文身断髪以让季歴古公卒季厯立是为公季孔子曰泰伯其可谓至德也已矣三以天下让民无得而称焉朱子云太王欲立贤子圣孙为其道足以济天下而非有爱憎之间利欲之私也是以大伯知之而不为狥王季受之而不为贪盖处君臣父子之变而不失乎中庸此所以为至德也刘汝祯云仲雍不去则季厯不王此诗独言大伯而不及仲雍何欤大伯让固有之天下仲雍让本无之天下而难易分焉轻重判焉故但以嫡长言之孔子至德之称其有味乎此诗耶邹忠云按古乐録称大王寝疾欲传李厯于是大伯与虞仲去被髪文身托为王采药后闻大王卒还奔防哭于门示夷狄之人不得入王庭季厯埀涕而留之终不肯止适于吴是后季厯作哀慕之歌曰先王既殂长霣异都哀防腹心未冩中怀追念伯仲我季如何梧桐萋萋生于道周宫舘徘台阁既除何为远去使此空虚支骨离别埀思南隅瞻望荆越涕泪交流伯兮仲兮逝肯来逰自非二人谁诉此忧按此歌盖后人拟托然亦善为王季传心矣所云奔防既毕不肯止适于吴当是实録盖至德如大伯必无父没不奔防之理伯既坚意于让必不复踵采药衡山之故辙令人得以物色故知适吴在奔防后也史记乃云大伯犇荆蛮自号勾吴荆蛮义之从而归之千余家立为吴大伯若荆即为吴者遂滋后人臆附后汉赵晔云殷末世衰中国侯王数用兵大伯恐及于荆蛮起城周三百里在西北隅名曰故吴卒葬于梅里平墟则又若吴即为荆者夫荆之为吴辽矣固若是乎无辨乎焦氏笔乘又云何谓荆蛮古者多有徙戎之事蛮之处于荆者或尝徙于吴大伯至其所徙之地焉尔此皆知其一未知其二也孔子称大伯三让必有所指夫适荆适吴亦云再而已矣按韩诗外传云大王贤昌而欲季为后也大伯去之吴大王将死谓曰我死汝往让两兄彼即不来汝有义而安大王薨季之吴告伯仲伯仲从季而归羣臣欲伯之立季季又让伯谓仲曰今羣臣欲我立季季又让何以处之仲曰要于扶微者可以立季季遂立而养文王文王果受命而王孔子曰大伯独见王季独知伯见父志季知父心故大王大伯王季可谓见始知终而能承志矣丰坊乂云史记周本纪谓古公长子大伯次曰虞仲大姜生少子季厯则大伯乃庶长而季厯为嫡出也大伯庶出则国非其有季厯固当立何以夫子谓之让殊不知夏商尚质之世其传惟在立长而未有嫡庶之辨至周始定立嫡之法盖自大伯不以长自居而以嫡推季厯遂为万世之凖则夫子据商礼而称之也观汤崩大丁先卒而立仲壬仲壬崩而立外丙微子薨而立微仲可见商礼如此若周制则汤崩之后即立大甲微子之薨即立腯矣陆燧云大伯王季两人皆可继世一逃一嗣有莫之为而为者诗人借此一段形容天命耳因心朱子云非勉强也周礼注云善于兄弟曰友李氏云孝悌之道岂可以伪为哉因其心而然耳其兄朱子云谓大伯也因心则友以平日言则友其兄以受让言陆化熈云兄让亦譲此特友之形迹而已须知王季信得大伯心事过此是兄弟间所难万云圣贤作事可让则让可受则受无意无必无尔无我无假讹无避忌其于天亲之爱鞠子之哀分毫无损推而论之尧舜禹之授受不过如是个中父子兄弟相知相成深处当时人不能知后世人不能到使王季稍以形迹自疑逊而不居反不是因心反是不友胡安国云昔泰伯奔吴而不反季厯嗣位而不辞武王继统受命作周亦不以配天之业让伯邑考官天下也笃通作竺説文云厚也庆福也此下四句不但言文王直主武王得天下言诗虽为文王咏而实作于武王之世观篇中无颂武王之事可见矣载之言则也锡通作赐説文云予也光字从火在人上説文云明也季本云王季友爱切至因于本心能体其兄大伯之意遂受而不辞故周家之庆益笃虽其功业非大伯所为而亦锡之以光如书所谓于汤有光也旧説以为与其兄以让德之光则与孔子民无得而称者有戾矣盖大伯之让止是家庭常事有何异焉而王季受之亦不以为将得天下也但原周所以得天下之繇则自王季受大伯之让始故推及大伯言之自史迁以来言此事者多失本意受禄谓王季受大伯之让而为诸侯也防説文云亡也言能守先业不亡失也大伯既让国而逃使王季不受则周家之禄防矣奄説文云覆也大有余也从大从申申展也孔云繇王季受此福禄无所防亡故至其子孙而大有天下之四方也朱善云王业之成虽在于武王得天下之时而天命之定已见于大伯让王季之日大伯譲焉而无迹王季受之而无愧此王业之所繇基也文王创造于前武王继续于后此王业之所繇成也大伯当立而不立文王可为而不为故皆谓之至德非王季之友无以成大伯之志非武王之孝无以成文王之功武王之孝易知也王季之友难知也此诗人所以再三叹咏于王季也又真德秀云王季之友大伯也葢其因心之本然非以其逊已而后友之也昆弟至情出于天性岂有所为而为之乎使大伯未尝有逊国之事王季之所以友之者亦若是而已夫王季之友不过尽其事兄之道耳岂有心于求福哉闺门之内敬顺休洽固产祥之基也故厚其庆而锡之光受天之禄而有天下天之报施其亦明矣后世如汉显宗以东海王疆逊已而友之唐明皇以宋王成器逊己而友之其友虽同而所以友之则异盖王季之心无所为而然者也显宗明皇之心有所为而然者也此天理人欲之分而汉唐之治所以不若周之盛欤】　维【左传作唯】此王季【左传韩诗王肃本俱作文王孔云此云维此王季彼言维此文王者经渉乱离师有异读后人因即存之不敢追改】帝度【音铎】其心【侵韵】貊【左传史记丰本俱作莫陆本作貉】其德音【侵韵】其徳克明【叶先韵弥延翻】克明克类克长【上声】克君【叶先韵姑员翻】王此大邦【左传作国】克顺克比【纸韵乐记史记俱作俾下同】比于文王其德靡悔【叶纸韵虎洧翻】既受帝祉【纸韵】施于孙子【纸韵　赋也孙鑛云此度貊仍承上受国来度通作剫説文云判也剖析之义帝度其心与帝省其山同一文法承上章言王季虽受大伯之让而实无利于得国之心是心也惟上帝能剖析之耳或谓心即因心则友之心亦通貊据左传礼记皆作莫当通作嗼説文云□嗼也乃无声之义今文作寂寞严云天监知王季之心能以静养其令名非有心于干誉者愚按王季重在宗社见国之不得不受则黙然而受之不计较于形迹以博交让之美名正是貊其德音处其德指因心则友之德克能也明亦光辉发越之谓曰其德克明则不惟帝能度之即人亦能亮之矣类似也説文云种类相似唯犬为甚故其字从犬克明克类言其德之明着与大王相似也类指明言不指德言诗意咏大王王季之德各有所指非混而一之也此结上王季受让之案克长克君又自其得园后而重叹美之克长言能为诸侯之长克君言能为一国之君孔丛子言周自王季始命为西伯是克长也旱麓篇以岂弟咏王季是克君也大邦指周也王此大邦是据理之辞言王季之克长克君如此虽进而兴王业于此大邦之地无所难者旧説谓自追王后言之故以王称王季非也邹云纬书纪季厯十年飞龙盈于殷之牧野盖圣人在下位将起之符也乃诗不屑道苐言其克长克君足王大邦而已上凝既固之命下衍笃庆之传岂偶哉顺者顺以事上所谓地道也臣道也比犹并也比肩事主之比言相聨比也其德谓克顺克比之徳靡悔指文王言悔通作字从卜易以变卦为故有变义今文皆作悔言王季之德足以化侯为王然终恪守臣节既能尽其柔顺之道又能聨比四方之诸侯以効力于上及其继世传至文王此四方之诸侯仍与文王相比以服事殷而文王亦于王季克顺克比之德踵而行之不少变焉葢我周之世笃忠贞如此祉説文云福也徐锴云祉之言止也福所止不移也施旗逶迤之貌故以为延引附着之义孙指武王以主王季言之孙之后又有子则武王之后人也文王之德自王季开之故帝祉之来亦自王季受之积厚流光时至事起延及武王遂有天下卜世三十卜年八百皆王季之祉所始也猗欤盛哉又左昭二十八年魏子谓成鏄吾与戊也县人其以我为党乎对曰何也夫举无他唯善所在亲疏一也诗曰唯此文王帝度其心莫其德音其德克明克明克类克长克君王此大国克顺克比比于文王其德靡悔既受帝祉施于孙子心能制义曰度德正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文九德不愆作事无悔故袭天禄子孙頼之主之举也近文德矣所及其远哉乐记子夏对魏文侯曰君之所问者乐也所好者音也夫乐者与音相近而不同文侯曰敢问何如子夏对曰夫古者天地顺而四时当民有德而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定然后正六律和五声歌诗颂此之谓德音德音之谓乐诗云莫其德音其德克明克明克类克长克君王此大邦克顺克俾俾于文王其德靡悔既受帝祉施于孙子此之谓也按成鏄以文王方魏斯既大不伦且误以诗言王季为文王又妄以文王之文为九徳之一其余亦皆牵强铺排不成文理从来左传中觧诗未有拙滞若斯者是固不足信若乐记以诗中有德音二字便取以证乐浅率殊甚俱无取焉】　帝谓文王无然畔援【叶霰韵于眷翻汉书注作换】无然歆羡【霰韵】诞先登于岸【叶霰韵鱼战翻】密人不恭【冬韵亦叶东韵读如弓居雄翻】敢距大邦【叶东韵悲工翻】侵阮徂共【叶冬韵居容翻亦叶东韵户工翻】王赫斯怒【叶麌韵暖五翻】爰整其旅【叶麌韵读如缕陇主翻】以按【孟子作遏】徂旅【见上孟子作莒】以笃于【孟子朱传丰本俱无于字】周祜【麌韵】以对于【丰本作乎】天下【叶麌韵后五翻　赋也五章六章述文王伐宻之事朱子云帝谓文王设为天命文王之词如下所言也又云天岂谆谆然命之只是文王要恁地便是理合恁地便是天命之也无通作母禁止辞然通作嘫説文云语声也犹云如此也无然言母容诸侯之或如此也畔通作叛徐锴云离叛也援説文云引也此言与国也隣邦与国可以牵引相助谓之援歆説文云神食气也鬼神不能食物但食其气而已人之感物而动亦如之故程子以为欲之动也羡本贪欲之义但既言歆又言羡于义似复以上文畔援例之当通作衍衍者水有余而溢也周礼小司徒凡起徒役毋过家一人以其余为羡孟子以羡补不足皆同此觧畔援谓自离叛其与国歆羡谓规得他人之土地以自有余若下文密人之侵阮即其事也词放曰诞此则谓大言之也先犹亟也登尔雅云陞也岸崖之高者欧阳修云天谓文王无信纵诸侯之防扈贪羡者宜先居可胜以临之无信而纵之也岸高也当先据高以制下谓诸侯有为暴乱者先修威德以待之也按先儒皆谓无然畔援三句为賛美文王之德今玩无然两字明是戒词岂文王先有畔援歆羡之事乎又以先登于岸为先登道岸更不知其所本当亦如佛家之云彼岸耶断不可从宻王肃云宻须氏姞姓之国也地理志云安定郡隂宻县诗宻人国括地志云隂宻故城在鹑觚县西其东接县城按鹑觚故城在今平凉府泾州灵台县西五十里与邠州西界相接盖亦戎翟间之国隋取文王伐宻而民始附之意以灵台名县距逆貌以鸡距之状取之大邦与上章大邦同敢逆大邦谓不遵方伯之约束此宻人不恭之实即下文侵阮是也侵説文云渐进也左传云凡师有钟鼓曰伐无曰侵胡安国云潜师掠境曰侵又谷梁传云苞人民敺牛马曰侵季云阮在宻之南界亦近邠之国徂説文云往也张氏云共阮国之地名阮共皆在今泾州今有共池即共也王文王也赫兼威明二义此专以威言斯语辞怒韵防云努也若强弩之发人怒则面目张起也整説文云齐也旅众也师之通称按説文云下也广韵云抑止也徂即上文徂共之徂季云殷政不纲故诸侯放恣而宻人敢侵小国然文王已为西伯则其所专征之地也于是整我之旅以遏宻人徂共之旅整旅之旅文王之旅也徂旅之旅宻人之旅也徂旅孟子作徂莒疏谓春秋书莒子盟于宻则莒宻之近地韩非亦云文王克莒今按古莒国即今山东青州府莒州其地去宻须殊远孟子文以旅莒音近致误耳疏与韩説皆不足信笃觧见第三章祜説文云福也周自大王王季积累以来获福旧矣今文王能遏宻以安民则帝迁之命至是而益巩帝祉之受至是而益固故曰以笃于周祐对郑云答也孔云以天下心皆向己举兵所以答之严云天下之望在周所救者一阮而为乱者惧小国皆安故天下之心以慰也书传云文王受命三年伐宻须今考史记伐宻伐崇事俱在伐昆夷之后竹书所载又俱在伐昆夷之先未详孰是皇甫谧云文王问大公吾欲用兵孰可大公曰宻须氏疑于我我可先伐之管叔曰不可其君天下之明君伐之不义大公曰臣闻先王之伐也伐逆不伐顺伐险不伐易文王曰善遂侵阮徂共而伐宻湏宻须之人自缚其君而归文王今按侵阮徂共乃宻人事谧传误也齐宣谓孟子曰寡人有疾寡人好勇对曰王请无好小勇夫抚劒疾视曰彼恶敢当我哉此匹夫之勇敌一人者也王请大之诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民又左文二年箕之役先轸黜狼瞫狼瞫怒其友曰盍死之瞫曰吾未获死所及彭衙既陈以其属驰秦师死焉晋师从之大败秦师君子谓狼瞫于是乎君子诗曰王赫斯怒爰整其旅怒不作乱而以从师可谓君子矣按如此引诗亦殊不伦】　依其在京【叶阳韵居良翻】侵自阮疆【丰本作畺】陟我高冈【阳韵】无矢我陵我陵我阿【歌韵】无饮我泉我泉我池【叶歌韵唐何翻】度其鲜原居岐之阳【韵】在渭之将【叶阳韵资良翻】万邦之方【阳韵】下民之王【阳韵　赋也上章言宻人侵阮之后继以徂共则阮已被侵而共方告急文王整旅以按徂共之众此章前七句皆咏救共时事依説文云倚也犹慿附也京周京也共告急而文王兴周师救之共地之民皆慿恃在京之众以为安也自从疆界陟登也凡称我者皆指共地而言以文王师至其地故内之而称我也严云文王兴问罪之师视阮之地如己之地可谓公天下以为心矣阮不幸而与宻为隣幸而遇文王为伯也尔雅云山眷曰冈文王师既至共而宻人之从阮界来侵者不敢与文王争锋羣然陟于高冈之上盖据险以自固也旧説以侵自阮疆为文王从阮侵宻则王者之师声罪致讨不应若冦盗然于理踈矣矢指也高平地曰陆大陆曰阜大阜曰陵大陵曰阿皆见説文易云山下有泉孔安国云停水曰池此四句乃文王为持久之计以困宻人盖宻人既先据高冈此难与争地利惟令其求下不得则彼将坐困故遥为语以告之曰吾大军四集汝已自投死地虽急而欲逸无望指我之陵与我之阿也虽渴而欲水无望饮我之泉与我之池也中间我陵我泉各叠二字亦自有意陵或山腰不可得矢况阿尤夷于陵乎泉出山下不可得饮况池尤卑于泉乎按孙子军争篇云用兵之法高陵勿向背丘勿逆地形篇云险形者我先居之必居高阳以待敌若敌先居之引而去之勿从也故赵奢救阏与许厯曰先据北山者胜奢从之秦师后至争山不得上大败而还然则宻人先陟高冈已为得地难以速胜此文王之所以不与争利也行军篇云凡处军相敌絶山依谷又六韬太公云凡三军处山之高则为敌所栖故武都羗在氐道山上马援军据便地夺其水草不与战羗遂穷困亡走出塞马谡依阻南山不下据城张郃絶其汲道而击之又如刘先主升马鞍山陈兵自绕陆逊四面蹙之土崩瓦觧死者数万然则宻人虽据高冈实为絶地围则受困此文王之所以一于持久也考竹书纪商纣三十二年宻人侵阮西伯帅师伐宻三十三年宻人降于周师计伐宻距宻降之时尚隔一年其为持久以困之明甚吕氏春秋言宻须之民自缚其主而与文王当繇势蹙力穷故尔罪魁既得长围遂觧则又文王之仁也度犹过也借渡水之渡为义尔雅云小山别大山曰鲜孙炎云别不相连也按逸周书和窹觧云王乃出图商至于鲜原竹书纣五十二年周始伐殷师次于鲜原孔晁以鲜原为近岐周之地据此则鲜原乃岐周往来所必经者度其鲜原文王因宻人既服班师而归道经于此居岐之阳仍是归于岐周鲁颂实维大王居岐之阳与此语同可证将毛云侧也按将有左右扶持之义故因训为侧方説文云并舡也礼大夫方舟徐锴云方舟今之舫竝两舡也因上有在渭之文故云然言文王归居岐周其地在渭水之侧但见万邦诸侯遣其大夫乘方舟渡渭而来聘问者相属不絶文王虽未为王而天下之民皆以王尊之其得人心如此此伐宻以对于天下之效也自郑以度鲜原居岐阳为迁都之事孔頴达遂引周书称文王在程作程窹程典及皇甫谧言文王徙都于程以实其説先儒皆从之季本谓考史记无迁程之事又观文王有声之诗厯叙文武丰镐之迁而不及于程则迁程之事本不经见今按竹书周自季厯之世已作程邑文王释羑里之囚诸侯尝逆之归程及降宻之年又书遂迁于程其后周大饥复自程迁于丰与逸周书大匡觧称王宅程三年遭天大荒之语殊合国名记亦云程在今咸阳亦在岐南与毕陌接所谓毕程孟子言文王卒于毕郢是也文王伐宻而迁程其事或有之不可知但此诗所咏止言其班师归岐耳了无及迁都之事读者详之】　帝谓文王予怀【墨子怀下有而字】明德【职韵】不【墨子作毋下句同】大声以色【职韵】不长【上声】夏以革【叶职韵讫力翻】不【淮南子新书俱作弗】识不【淮南子新书俱作弗】知顺帝之则【职韵】帝谓文王【阳韵】询尔仇方【阳韵】同尔兄弟【后汉书作弟兄当从之叶阳韵】以尔钩援与尔临【韩诗作隆】冲【冬韵后汉书作冲説文作防】以伐崇墉【冬韵后汉书作庸　赋也七章八章述文王伐崇之事苏辙云凡言帝谓文王以意推天也朱子云予説为上帝之自称也怀眷念也明德文王之明德也按篇中三言明德皆主发用言与尧典康诰言明德皆同下文不大声四句正文王明徳之实大声与以色对看以説文云用也不大声谓不夸燿其音闻如条教号令之类不以色谓不粉饰于迹象如弛张因革之类长即第四章克长之长夏説文云中国之人也郑云诸夏也以革之以与上句以色之以不同尔雅疏谓以者因前起后之语是也革毛云更也説文谓兽皮治去其毛更之义也不长夏以革者言不必临长诸夏而诸夏已无不变革见圣德之神于化也文王位为西伯其所长者仅西方之诸侯此以夏言是槩指中国惟天子乃可称长夏耳程子云天谓文王予懐尔之明德不大其声色而人化夫圣人之诚感无不通所过者化所存者神岂暴着其形迹也哉故孔子曰声色之于以化民末也愚按孔子言化字正觧革字不大声以色所谓闇然也不长夏以革所谓日章也识知二字从来俱无明觧説文觧识为常觧知为词茫然莫晓以愚意分别之识者得之于外当是闻人所常言而后识之故其字左从言右施戠赵頥光谓戠即帜字黙传军令故从音盖防意也知者得之于内既我有真知乃出而与人道之故其字右从口左施矢其从口也説文所以训之为词其施矢也徐锴觧以为知理之速如矢之疾是也知比识为深故乐记曰知礼乐之情者能作识礼乐之文者能述而陈旸觧之曰识之外矣知之内矣识之浅矣知之深矣顺犹循也説文云理也从页从川防意按页者首也首者人之百脉所防血气顺行如川水顺下故从川此所谓防意也则者裁制之谓説文云等画物也从刀从贝古之物货也徐锴云则者节也取用有节刀所以裁制之也苏云文王之德不以识识不以知知漠然无心而与天为徒严云天理之自然谓之则即有物有则乃见天则谓理之不可逾也文王无一毫人伪之私油然大顺安行乎天理所谓顺者繇仁义行非行仁义也程子云不识不知顺帝之则不作聪明顺天理也墨子云此语文王之以天志为法也又云帝善其顺法则也故举殷以赏之文中子云温彦博问知子曰无知问识子曰无识彦博曰何谓其然子曰是究是图亶其然乎彦博退告董常常曰深乎哉此文王所以顺帝之则也又左僖九年齐隰朋帅师防秦师纳晋恵公秦伯谓公孙枝曰夷吾其定乎对曰臣闻之唯则定国诗曰不识不知顺帝之则文王之谓也今其言多忌克艰哉襄三十一年北宫文子曰君有君之威仪其臣畏而爱之则而象之故能有其国家令闻长世周书数文王之德曰大邦畏其力小邦怀其徳言畏而爱之也诗云不识不知顺帝之则言则而象之也又荀子云礼者所以正身也师者所以正礼也无礼何以正身无师吾安知礼之为是也礼然而然则是情安礼也师云而云则是知若师也夫师以身为正仪而贵自安者也诗曰不识不知顺帝之则此之谓也亦断章取义非诗正防愚按惟不识不知所以能顺帝则惟顺帝则而一举一动无不合乎天理当乎人心所以不大声色而人自化之夫至于人化则德之光显孰加焉故曰明德言此以起下文伐崇含有二义一则承不大声二句见崇之可伐程子所谓圣人之化如此而天下有昏恶之甚不能化者谋而伐之则天下皆然而王业成一则承不识不知二句见惟文王乃可以伐崇吕氏所谓文王德不形而功无迹与天同体而已虽兴兵以伐崇莫非顺帝之则而非我也冯时可云心不物役常在事外则虽文王伐崇伐宻钩援临冲执讯攸馘扰攘伧儜而依依安安未尝不恬退也故诗曰不识不知顺帝之则文王但知宻人不恭于天则不可不伐顺天则行之而已何尝有利土地耀甲兵之意诗人盖深知文王者矣欧阳云诗人上述侵宻伐崇皆先言帝谓者古人举事必称天于兴师讨伐犹托天命如天讨有罪肃将天威恭行天罚之类是也询説文云谋也郑云诸侯为暴乱大恶者汝当谋征讨之仇説文云讐也方即上章所云万邦之方仇方指崇侯虎也万邦皆方舟以归心于文王崇侯恶之独与万邦为讐故曰仇方犹书言葛伯仇饷也按史记云崇侯虎譛西伯于殷纣曰西伯积善累德诸侯皆向之将不利于帝纣乃囚西伯于羑里此即所谓仇方者也囚羑里据诸书在伐宻之前然竹书纪商纣二十一年春正月诸侯朝周至二十三年始囚西伯于羑里则先此固有渡渭朝周之事矣又旧説谓方者居一方之辞仇方指仇讐之国言亦通虎导纣为无道其譛周也盖欲剪其所忌以悉其殃民之毒故文王奉天伐之非为报私怨也同説文云合防也兄弟朱子云与国也彭执中云以诸侯之国为兄弟亦未尝称王一验钩毛云钩梯也孔云钩援一物正谓梯也以梯倚城相钩引而上援即引也墨子称公输般作云梯以攻宋盖此之谓临毛云临车也冲毛云冲车也孔云临者在上临下之名冲者从旁冲突之称故知二车不同并书有作临车冲车之法墨子有备冲之篇知临冲俱是车也陈祥道云临车高冲车大高则可以临下大则可以突前楚子使觧扬登楼车以告宋人盖临车之类也孙武子曰攻城之法修其轒輼盖冲车之类也荀子曰渠冲入穴而求利杨子曰冲不荠皆言冲车之大也又冲説文作防云防陈车也季云临冲皆临时所制非田赋所出之革车也然古者寓兵于农所赋惟以兵数而车皆官所自造故能合辙临冲之直则亦取于赋兵常数之中非使民另为此车以供军用也崇国名在今陜西西安府鄠县夏时扈国殷为崇国路史以为夏后氏后盖据鲧封崇伯而云也墉説文云城垣也徐云筑土垒甓曰墉通呼曰城李云备钩援临冲以为攻城之具亦可见崇之负固矣】　临冲闲闲【叶先韵何甄翻】崇墉言言执讯【释文云字又作讯又作谇】连连【先韵】攸馘【陆本作馘】安安【叶先韵于防翻】是类【释文云或依説文作禷尔雅同】是祃是致是附【宥韵亦叶麌韵宗五翻】四方以无侮【麌韵叶宥韵莫翻】临冲茀茀【勿韵】崇墉仡仡【勿韵説文作圪圪】是伐是肆【丰本作是肆是伐】是絶【丰本作】是忽【叶勿韵卢屈翻】四方以无拂【勿韵　赋也闲通作闲安暇之意兼临与冲二者言之曰闲闲严云文王之问罪于崇其始未忍攻城故临冲之车闲闲而不用言谓以言语相通时必有遣使先入崇墉谕降之事我以言往彼以言来曰言言执捕罪人也讯问也俱见説文意崇侯负固倔强所遣先后传言之人必变诈不一故捕执而讯问之又左文十七年晋侯不见郑伯以为贰于楚也郑子家使执讯而与之书以告赵宣子杜预注云执讯通讯问之官程大昌云兵交使在其间故诗亦曰执讯也按执讯即如左传觧亦可但玩上下文语意从前义为长连説文云员连也从辵从车防意盖状其接属而来如转毂然攸尔雅云所也馘聝説文原有二字而义同谓军战断耳之名孔引玉藻云聼向任左故不服者杀而献其左耳曰馘罪其不聼命服罪故取其耳以计功也今按陆元朗引字林云截耳则作耳傍献首则作首傍此觧较确安安指崇侯虎言执讯之后有所斩馘要以宣示威灵动其警悟而崇侯恬然安静絶不介意其为肆无忌惮不可教诲明矣按左僖十九年宋人围曹司马子鱼言于宋公曰文王闻崇德乱而伐之军三旬而不降退修教而复伐之因垒而降今君德无乃犹有所阙而以伐人若之何盇姑内省德乎襄三十一年卫北宫文子亦云文王伐崇再驾而降为臣蛮夷率服及后汉书伏讳疏云崇国城守先退后伐所以重人命俟时而动故参分天下而有其二此章首四句即三旬不降之事自是类而下皆再驾复伐时事也尔雅云是类是祃师祭也类者类于上帝尚书周礼説皆谓其礼依郊祀而为之故曰类字本作禷又周礼小宗伯职云凡大烖类社稷宗庙或者遂谓类乃类聚羣神之当祭者不必祭天今按棫朴之诗董仲舒以为咏伐崇事明有薪槱之语非类上帝而何但此乃复伐之祭其始伐之祭何以不言愚意当与棫朴之诗互相备彼纪其先此纪其后又或者始伐苐命将以行至复伐乃文王亲征故有类祭与棫朴之薪槱同为一事皆不可知祃者祃于所征之地埤苍云马上祭也杨慎云马上祭曰祃其字从马犹车下祭曰軷其字从车也按郑氏于王制注谓祃祭礼亡而于周礼肆师注又云祭造军法者其神葢蚩尤或曰黄帝季本不然其蚩尤之説谓黄帝圣人也蚩尤敢与黄帝拒战逆臣也何得与于祭此其理亦正然上古之事荒忽莫能明也又详见吉日篇程子云古者出征类祃所以暴明其罪告之神明伐而告之神明其伐合神明之道也王安石云致致其至也附使之内附也严云致以招其来附以纳其降愚按是致是附当作一直説兵威既临而于是乎广布仁恩以招致是归附之众俾敌之党益孤而我亦不至多有杀戮此伐国之道也四方者广指之非以在行间之与国言郑云文王伐崇而无复敢侮慢周者孔云竟文王之世不复伐国是繇无侮故也茀即易既济卦妇丧其茀之茀尔雅舆革前谓之鞎后谓之茀名茀取蔽之义草木翳荟为茀临冲皆攻城之车其前面向城自不容有蔽但见二车后之茀茀而已亦以防矢石之自后至也仡本勇壮之义秦誓仡仡勇夫是也似于言城墉无当宜依説文作圪云墙高貌伐説文云击也字从人持戈又伐与侵异义见第五章肆本训极故为放恣之义絶説文云断刀也此谓断其宗祀忽本训忘亦为轻忽之义肆忽皆指崇侯失德言拂通作咈説文云违也文王所伐者乃是恣肆无道之崇侯所絶者乃是轻忽无礼之崇侯四方闻之皆谓诛当其罪无有违拂也説苑云文王欲伐崇先宣言曰余闻崇侯蔑侮父兄不敬长老聼讼不中分财不均百姓力尽不得衣食余将来征唯为民乃伐崇令毋杀人毋坏室毋填井毋伐树木毋动六畜有不如令者死无赦崇人闻之因请降今按令母杀人毋坏室等事则此诗所谓是致是附者也曰聼狱不中分财不均百姓力尽不得衣食即此诗所谓是肆者也曰蔑侮父兄不敬长老即此诗所谓是忽者也诗与説苑之相合如此竹书以为商纣三十四年事又史记载九侯有女入之纣女不喜淫纣怒杀之而醢九侯鄂侯争之彊辨之疾并脯鄂侯西伯闻之窃叹崇侯虎知之以告纣纣囚西伯羑里西伯之臣闳夭之徒求美女竒物善马以献纣纣乃赦西伯赐之弓矢鈇钺得专征伐曰譛西伯者崇侯虎也西伯归三年伐崇侯虎而作丰邑方孝孺云崇侯之事远不可知其详矣吾意其人必比防党恶不供职于天子而侵害其与国故西伯伐之必不以其譛已也不然西伯尝伐犬戎宻及耆矣则此四国者又岂皆譛西伯者耶邹云按竹书商纪武乙二十四年周师伐程战于毕克之正当季厯之初服又尝伐义渠伐西落鬼戎伐余无之戎始呼之戎翳徒之戎而诗不一及之独侈言文王之遏徂旅伐仇方岂所重在此不在彼耶】<br />

                    <br>
                        　　皇矣八章章十二句【陆德明云一本无矣字　朱子以为此诗叙大王大伯王季之德以及文王伐宻伐崇之事云一章二章言天命大王三章四章言天命王季五章六章言天命文王伐宻七章八章言天命文王伐崇夫一章言文王起之二章言文王终之三章又言文王起之四章又言文王终之意皆为文王发也今乃截然分作四柱可谓得诗意否欤申培説剽朱子其陋斯甚子贡传又以此为训成王之诗按三章之末言奄有四方四章之末言施于孙子皆指武王言疑此诗定作于武王之世果若作在成王时亦必兼扬厉武王功德矣】<br />
　　天作祀岐山之乐歌【出季本诗説觧颐　按易升卦六四之爻曰王用享于岐山吉则岐山之祭周固有之矣此诗所颂止及太王文王而末系子孙保之一语先言子而后言孙定是武王时所作岂亦在柴望大告武成之日与邹忠云天子为百神主岐山王气攸钟岂容无祭祭岂容无乐章不言及王季者以所重在岐山故止挈首尾二君言之也】<br />
　　天作高山大【音泰】王荒【阳韵】之彼作矣文王康【阳韵】之彼徂【沈括笔谈作岨朱传从之王应麟云笔谈引朱浮传作彼岨者岐今按后汉朱浮传无此语西南夷传朱辅上疏曰诗云彼岨者岐有夷之行注引韩诗薛君传曰徂往也葢误以朱辅为朱浮亦无岨字朱子云韩子亦云彼岐有岨疑或别有所据丰氏本亦作岨】矣【句朱传连下岐字读为句黄震云上云彼作矣下云彼徂矣自相对今以岐字缀徂矣之下恐惊俗也后汉书矣作者】岐【韩诗外传作歧】有夷之行【叶阳韵戸郎翻】子孙【説苑孙下有其字】保之【章末不用韵亦变体　赋也作説文云起也高山以下文证之谓岐山也高山起于平地之上若天所缔搆然故曰天作张叔翘云周家王业实始于岐故大雅歌其帝省周颂谓之天作大王古公亶父也荒尔雅云奄也按荒者草淹地也故有奄义奄之为言覆也大王荒之者言此岐山之地大王一旦奄而有之也又晋语郑叔詹谓郑文公曰臣闻之亲有天在周颂曰天作高山大王荒之荒大之也大天所作可谓亲有天矣此训荒为大然于文气欠顺彼承上文谓大王也作亦训起但语意与天作之作不同言大王始起而居此地也文王大王之孙康尔雅云安也大王迁都岐下文王嗣兴惠鲜怀保从而安康之使其民有固志孟子言文王之治岐耕者九一仕者世禄闗市讥而不征泽梁无禁罪人不孥发政施仁必先鳏寡孤独即其事也荀子云王者之等赋政事财万物所以养万民也田野什一闗市防而不征山林泽梁以时禁法而不税相地而衰政理道之远近而致贡通流财物粟米无滞留使相归移也四海之内若一家故近者不隐其能远者不疾其劳无幽闲隐僻之国莫不趋使而安乐之故泽人足乎木山人足乎鱼农夫不断削不陶冶而足械用工贾不耕田而足菽粟天之所覆地之所载莫不尽其美致其用上以餙贤良下以养百姓而安乐之夫是之谓大神诗曰天作高山大王荒之彼作矣文王康之此之谓也又云治乱天耶曰日月星辰瑞厯是禹桀之所同也禹以治桀以乱治乱非天也时耶曰繁启蕃长于春夏畜积収藏于秋冬是又禹桀之所同也禹以治桀以乱治乱非时也地耶曰得地则生失地则死是又禹桀之所同也禹以治桀以乱治乱非地也诗曰天作高山大王荒之彼作矣文王康之此之谓也彼承上文谓文王也徂説文云往也夷説文云平也行朱子云路也保者抱持不失之义孝经注以为安镇是也文王虽往矣而此岐山之地为万邦之所归往至今有平夷之道路焉子孙当世世保守而不失也邓元锡云曰荒括诸疆理宣亩捄度筑削作庙立门之事曰岐有夷行括防兑夷喙之事葢绵皇矣数十百言括之数言中而足也陈际泰云祖宗之建国也据形势之便有天意焉有地利焉周大王于岐山用是道矣文王奄有天下三分之二防于改物然先定根本而后能有所立以徐乎天下之自集至子孙始用汧渭之地捐以予秦及诗人有作而已知秦之履奄及终南骎骎乎呑八州而朝同列嗟嗟使子孙诚能保之即何以有秦哉黄佐云春秋公入祊郑伯假许圣人讥其有无亲之心谓其与人以先祖所受之邑也岐周之地荒之者大王康之者文王创立之难有如此者后世子孙懦弱举而弃之如敝屣然无亲之心孰甚耶又薛君云夷易也行道也彼百姓归文王者皆曰岐有易道可往归矣易道谓仁义之道而易行故岐道阻险而人不难刘向説苑云齐宣王谓尹文曰人君之事何如尹文对曰人君之事无为而能容下夫事寡易从法省易因故民不以政获罪也大道容众大德容下圣人寡为而天下理矣诗人曰岐有夷之行子孙其保之宣王曰善韩诗外传云昔者舜甑盆无膻而下不以余获罪饭乎土簋啜乎土型而农不以力获罪麑衣而领而女不以巧获罪法下易繇事寡易为功而民不以政获罪故大道多容大德众下圣人寡为故用物常壮也传曰易简而天下之理得矣忠易为礼诚易为辞贤人易为民工巧易为材诗曰歧有夷之行子孙保之以上数条皆同毛郑之説然恐非诗意】<br />
　　天作一章七句【序云祀先王先公也蔡邕独断亦然夫祀先王先公而止及大王文王彼大王之前有后稷文王之前有王季何不一齿及欤礼经中曽有此祀典否欤朱子止以为祭大王之诗亦疑其不应独遗王季故耳然篇中何以兼颂文王邹駮之云夫序増入诗中所无之先公而朱子又偏遗诗中所有之文王均之莽矣申培説则曰周祭岐山配以大王文王之诗夫以二王配岐山于礼无所载皆臆説也子贡传阙文】<br />
　　既醉神嘏也武王大祀宗庙礼成受厘宗祝传公尸之辞以致告【嘏者祝为尸致告于主之辞郊特牲云嘏长也大也礼运云嘏以慈告按竹书载武王防商之次年荐殷于太庙遂大封诸侯此诗之作或在是时于何知之以令终有俶之语知之俶者始也武王即位之始也然则文王武王亦皆有始矣何以知其非文王成王之诗也愚又以君子有孝子之语知之文王受命惟中身而考其生武王亦适在五十嵗成王年十三践天子位而康王犹未生是二王初嗣服时皆未有子可从祭也唯武王防商之年成王已九嵗自是之后诸弟以次受封计成王必早正嗣之位则馂献受爵固能之矣谓非武王之诗而何邓元锡云既醉神答君乡之斯飨之飨之斯答之矣嘉与显相嗣子竭诚尽慎以事其先王故神锡祚永永焉微积诚也能致然乎】<br />
　　既醉以酒既饱以德【职韵亦叶屋韵都木翻】君子万年介尔景福【屋韵亦叶职韵笔力翻　赋也毛传云既者尽其礼终其事醉饱谓尸醉饱也此以馈食之时言杨氏云按仪礼特牲馈食士礼也少牢馈食大夫礼也大夫士之祭不祼不荐血牲惟行馈食礼天子诸侯馈食之前堂上设南面位行祼鬯荐腥之礼而后延尸入室东西位行馈食礼愚按此时尸始饮食及告饱主人酳尸尸遂嘏主人此诗通篇皆尸嘏王之语故但据馈食时为言所饱者黍稷也而曰饱以德者即周书黍稷非馨明德惟馨之意德谓仁孝之德郑云在意曰满谓之饱德孟子见世人之欲贵因引此诗而释之曰言饱乎仁义也所以不愿人之膏梁之味也识己之仁义足以饱人则人世之膏梁俱属无味矣今尸之告饱亦饱于王仁孝之徳耳如徒恃黍稷以荐馨亦何足饱之有又坊记子云敬则用祭器故君子不以菲废礼不以美没礼故食礼主人亲馈则客祭主人不亲馈则客不祭故君子苟无礼虽美不食焉易曰东隣杀牛不如西隣之禴祭实受其福诗云既醉以酒既饱以德以此示民民犹争利而忘义引此亦借以明行礼重诚敬不重仪物之意与诗防正足相发君子谓主祭者指王也后仿此万年祝其夀考介助也尔朱子云亦指王也景福谓昭明可见之福此尚虚言之后章乃厯道其实左襄二十七年楚防罢如晋涖盟晋侯享之将出赋既醉叔向曰防氏之有后于楚国也宜哉承君命不忘敏】　既醉以酒尔殽【丰氏本作肴】既将【叶阳韵资良翻】君子万年介尔昭明【叶阳韵谟郎翻　赋也殽通作肴朱子云爼实也愚按此即仪礼所称脊干觡肩及折爼庶羞兽鱼之类皆侑食时所用者天子祭祀之爼实未闻据此对酒言殽则前章称饱属黍稷可知矣昭説文云日明也昭明同义然此既以昭明对言则昭当为小明明当为大明中庸斯昭昭之多是也介尔昭明者为助发其智虑小事大事皆无不明也孔颖达云与之以昭明之道谓使之政教常善永作明君也曹居贞云老将智而耄及之古人所病天既锡之以夀考又大之以昭明则受福无穷也或以昭明为明德亦通但上章言既饱以德则德已无不明不应至此始言助之明德耳】　昭明有融【东韵】高朗令终【东韵】令终有俶【屋韵】公尸嘉告【叶屋韵居六翻赋也融説文云炊气上出也服防云高也左传云明而未融其当旦乎昭明有融兼位言之言其明高出足以照临四方所谓居上克明也下文言高即有融也言朗即昭明也徐锴以月之明为朗高朗者明之盛也令终朱子云善终也万年皆此高朗则能善其终矣俶尔雅云始也又云作也邢昺云动作之始也朱子云欲善其终者必善其始今固未终也而已有其始矣愚按时武王新即位故以有俶言吕祖谦云周之追王止于太王则宗庙之祭尸之尊者乃公尸也陈祥道云父为士子为大夫葬以士礼而祭之尸则服士服父为大夫子为士葬以大夫礼而祭之尸则服大夫服故周官司服享先公则鷩冕以为祭则各以其服授尸尸服鷩冕而王服衮以临之则非所以致敬故不敢也愚按如前説则此公尸当是于诸祖中举其最尊者乃后稷之尸也周旅酬六尸先儒谓后稷之尸发爵不受旅是也朱子援引秦已称皇帝而其男女犹称公子公主谓周称王而尸但曰公尸葢因其旧殊属臆説又何休谓天子以卿为尸诸侯以大夫为尸卿大夫以下以孙为尸毛传同其説谓天子之卿葢诸侯也未详何据郑则谓诸侯有功德者入为天子卿大夫故云公尸公君也孔頴达引曽子曰王者宗庙以卿为尸射以公为耦不以公为尸避嫌也此言公者卿六命出封则为侯伯故得以公言之又引石渠论云周公祭天用太公为尸白虎通云周公祭太山用召公为尸谓天地山川得用公皆牵强附防絶非事实嘉告郑云以善言告之谓嘏辞也通篇皆宗祝传公尸之意所谓工祝致告者】　其告【音鞫】维何笾豆静嘉【叶歌韵居何翻】朋友攸摄摄以威仪【叶歌韵牛荷翻　赋也自此章已后首尾相啣亦剏体维何问辞也推其故也笾説文云竹豆也面径尺柄尺尔雅云木豆谓之豆崇尺厚半寸其实皆容四升周礼笾人掌四笾之实朝事之笾其实麷蕡白黒形盬膴鲍鱼鱐馈食之笾其实枣防桃干防榛实加笾之实蓤芡防脯羞笾之实糗饵粉餈醢人掌四豆之实朝事之豆其实韭菹醓醢昌本麋臡菁菹鹿臡菹麋臡馈食之豆其实葵菹蠃醢脾析蠯醢蜃蚳醢豚拍鱼醢加豆之实芹菹兎醢深蒲醓醢箈菹雁醢笋菹鱼醢羞豆之实酏食糁食涤濯之治曰静新美之荐曰嘉朋友朱子云指賔客助祭者刘公瑾云将祭之先筮其臣之吉者使之助祭谓之賔客谓之朋友皆尊之之词所以重祭祀也攸尔雅云所也摄説文云引持也犹言简束也威仪谓进退趍跄之节以主祭者言左传北宫文子云有威可畏谓之威有仪可象谓之仪周诗曰朋友攸摄摄以威仪言朋友之道必相教训以威仪也孔云公尸以善言告者是何故乎繇祭馔则防清而美助祭者又相敛摄以威仪当神之意也黄氏云祭不在物而在诚诚之所可见者寓于威仪之间愚按唯助祭者皆敬则主祭者之威仪自莫不敬矣即谓本于朋友之摄之可也缁衣篇子曰轻絶贫贱而重絶冨贵则好贤不坚而恶恶不着也人虽曰不利吾不信也诗云朋友攸摄摄以威仪家语荀子皆云子贡问于孔子曰赐倦于学矣愿息于朋友孔子曰诗云朋友攸摄摄以威仪朋友难朋友焉可息哉此虽断章取义然可以得摄威仪之説知非指朋友之自摄言也】　威仪孔时【叶纸韵上纸翻亦叶寘韵时吏翻】君子有孝子【纸韵亦叶寘韵资四翻】孝子不匮【寘韵】永锡尔类【寘韵赋也威仪孔时承上文指王言也孔郑云甚也陆化熈云礼有先后节次如始而求神终而献尸威仪不一】<br />
　　【而悉如其节故曰孔时孝子谓主祭者之嗣子文王世子篇云其登馂献受爵则以上嗣陈皓云登自堂下而升堂上也以特牲礼次序言之先时祝酌爵觯奠于铏南俟主人献内兄弟毕长兄弟及众賔长为加爵之后宗人使嗣子饮铏南之奠爵嗣子盥而入拜尸执此奠爵嗣子进受复位而拜尸答拜嗣子饮毕拜尸尸又答拜所谓受爵也嗣子又举所奠爵洗而酌之以入献尸尸拜而受嗣子答拜所谓献也无算爵之后礼毕尸出乃馂馂食尸之余也宗人使嗣子及长兄弟升堂相对而馂也此三事者受爵在先献次之馂最后今逆言之上嗣适子之长子为最上也吕大钧云孝子饮奠所以致其传付祖考德泽之意深矣自孝子不匮至末皆预祝其后日之词匮説文云匣也毛训为竭者当是匣中空之义言不独今日之君子能率其嗣子有诚敬以事宗庙之孝又祝其异日嗣子更有不匮之孝也祭义曾子曰孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣观此则博施备物乃不匮之明训一説只就祭祀时言当旅酬告利成之后而其诚不少衰竭于祀祭迎尸之始故曰不匮亦通又坊记子云从命不忿微諌不倦劳而不怨可谓孝矣诗云孝子不匮此亦言孝诚不衰竭之意永锡尔类郑云长以与尔之旅类谓广之以教道天下也严云圣人之于民类也同此类则同此心孝者人心之同然以心感心放之四海而凖是锡类也洪范锡福之意亦如此左隐元年郑伯克段于鄢遂寘姜氏于城頴頴考叔闻之有献于公公赐之食食舍肉曰小人有母亦尝君之食矣未尝君之羮请以遗之公曰尔有母遗繄我独无遂为母子如初君子曰頴考叔纯孝也爱其母施及庄公诗曰孝子不匮永锡而类其是之谓乎成二年晋侯与齐侯战于鞌齐人致赂晋人不可曰必以萧同叔子为质对曰萧同叔子非他寡君之母也若以匹敌则亦晋公之母也吾子布大信于诸侯而曰必质其母以为信其若王命何且是以不孝令也诗曰孝子不匮永锡尔类若以不孝令于诸侯其无乃非德类乎家语荀子皆云子贡问于孔子曰赐倦于学矣愿息事亲孔子曰诗云孝子不匮永锡尔类事亲难事亲焉可息哉合观此可以得锡类之义一説彭执中云孝子之后必有孝子继之葢天之锡君以类相从必然之理也后汉杨氏事姑孝姑曰我老无以报妇愿尔生孝子即此意也亦通】　其类维何室家之壸【叶震韵困闰翻】君子万年永锡祚【震韵　赋也其类维何者犹云所言锡尔类者云何乎下句乃指其实壸本作□今文作壸与壶尊之壶以一下多一畵为异尔雅云宫中巷説文云宫中道字象宫垣道上之形室家之壸言其事只在家庭间谓感上不匮之孝皆能兴起乎孝道也祚説文云福也后二章是也毛云嗣也即上章所云孝子也君子固已享万年之夀考矣而其子有不匮之孝天又将长与之以福也周语晋叔向聘于周单靖公享之俭而敬叔向曰周其兴乎其有单子也单若不兴子孙必蕃后世不忘诗曰其类维何室家之壸君子万年永锡祚类也者不忝前哲之谓也壸也者广裕人民之谓也万年也者令闻不忘之谓也祚也者子孙蕃育之谓也觧亦近似一説永锡尔类以己之子孙继孝言则室家之壸只就己之室家言亦通】　其维何天被尔禄【屋韵亦叶沃韵力玉翻】君子万年景命有仆【沃韵亦叶屋韵歩木翻　赋也其维何犹云所言锡祚者云何乎下文言天被尔禄言景命有仆皆所谓祚也被者衣之名故有蒙覆在躬之义尔仍指王言禄即天禄言天锡祚于尔之子还被覆以尔所膺之天禄也景説文云光也景命谓明命也仆犹属也毛云附也孔云以仆御必附近于人故以仆为附君子万年其享此天禄亦已久矣乃万年之后帝眷之明命依依然附属于我周而未已周书所谓惟王子子孙孙永保民者也天被尔禄主子之身言景命有仆主子之后人言下章言从以孙子是也】　其仆维何厘尔女士【纸韵】厘尔女士【见上列女传作士女】从以孙子【纸韵　赋也厘即受厘之厘説文云家福也应劭云祭余肉也顔师古云字本作禧假借用耳女士郑云女而有士行者按礼祭必夫妇亲之君致齐于外夫人散齐于内君纯冕立于阼夫人副袆立于东房及迎牺君执纼夫人荐涚君执鸾刀羞哜夫人荐豆君西酌牺尊夫人东酌罍尊卿大夫相君命妇相夫人君与夫人交献以嘉魂魄是谓合莫周礼内小臣若有祭祀则摈诏后之礼事外宗佐王后荐玉豆眡豆笾王后以乐羞齍则賛内宰賛瑶爵此女士指王后也前皆以嘏予玊此特以厘予王后王后无饮福受胙之礼而嘏辞及之所以为周备也今安邑姜为十乱之一是女而有士行者也从郑云随也前三章既皆言孝子矣故此厘王后不言子而但祝其子之生孙以世子诵时尚防孙犹未生故预祝之孙之后又有子则无穷之辞也子复有子孙复有孙景命有仆长远不替嘏于是乎大备】<br />

                    <br>
                        　　既醉八章章四句【序云既醉太平也醉酒饱德人有士君子之行焉与诗义全不相渉其失明矣申培説以为王族与燕畣行苇之诗盖亦袭朱传父兄所以答行苇之説然诗中既明言公尸嘉告矣谓之父兄谢燕之辞可乎又苏子胆有既醉备五福论其説出于郑笺以景福为五福也唐孔氏为分属之云君子万年夀也天被尔禄冨也室家之壶康宁也昭明有融攸好德也高朗令终景命有仆考终命也附防割裂不成文理岂此诗乃洪范注疏乎若邹忠谓周礼钟师奏九夏杜子春释云客醉而出奏陔夏疑即此要亦为旧説所误子贡传以为训成王之诗辨已在小引下】<br />
　　雝【论语礼记周礼注俱作雍】武王祭文王之庙喜诸侯来助祭及彻歌此在九夏中疑即昭夏亦名为繁【朱传以为武王祭文王之诗葢彻祭所歌胡一桂云以文母证之则烈考为文王无疑此诗为武王祭文王之诗无疑按周礼乐师职云及彻帅学士而歌彻小师职云下管击应鼓彻歌郑谓彻者歌雍陈旸云大祭祀告利成之后彻必歌雍古之祭祀有乐以迎来必有乐以彻食黄佐云此诗但为武王祭文王而彻爼之诗而后通用于他庙耳论语三家者以雍彻子曰相维辟公天子穆穆奚取于三家之堂贾公彦云有辟公助祭并天子之容穆穆乃可用雍诗彻祭器大夫及诸侯皆不得用雍也昭夏者九夏之一国语别名为繁愚疑谓即此诗者以篇中有介以繁祉之语耳左传谓三夏天子所以享元侯路史亦云雝天子所以享元侯而周礼称牲出入奏昭夏今按相维辟公既与享元侯意合于荐广牡又与牲出入事合则其为昭夏之章审矣详见时迈篇小引下】<br />
　　有来雝雝【冬韵汉书作雍雍】至止肃肃【屋韵】相【去声后同】维辟公【叶冬韵诸容翻】天子穆穆【屋韵通篇俱隔句用韵　赋也有者非一之辞指下文辟公言来者孔頴达云从彼本国而来也雝和也觧见有瞽篇至者至于周庙也止语辞肃説文云持事振敬也以非一人故重言雝雝肃肃辅广云来而不和则有勉强不得已之心至而不敬则有怠缓不敬事之意相者省视之义故尔雅云也毛传云助也孔云助祭事也维字重看闵光德云有字正与维字相应便见非复大夫助祭意辟公诸侯也觧见烈文篇天子以位言武王自谓也穆通作防説文云细文也重言之者见其文章之非一也言助祭者维有肃肃之诸侯奔走将事是以主祭之天子进退周旋皆中礼节穆穆然有文之可观如所云威仪孔时是也汉书韦成云唯圣人为能飨亲立庙京师之居躬亲承事四海之内各以其职来助祭尊亲之大义五帝三王所共不易之道也诗云有来雍雍至止肃肃相维辟公天子穆穆】　于荐广牡【有韵】相予肆祀【纸韵】假【音格】哉皇考【叶有韵去九翻】绥予孝子【纸韵　赋也荐之为进音之近也广毛云大也按横量曰广博硕肥腯之谓也牡説文云畜父也广牡即雒诰所云骍牛一者易所云大牲也予武王自谓也后放此肆郑云陈也严粲云言于我荐进大牡牲之时其辟公助我肆陈祭祀之馔也假通作徦説文云至也皇尔雅云君也父亡称考孔云考者成德之名按闵予小子以皇考与皇祖相对则知皇考谓父也家人有严君焉父母之谓故考以皇称郑云皇考谓文王也绥尔雅云安也按绥本车中靶之名升车执绥所以安也朱子云孝子武王自称也上对辟公言故曰天子此对皇考言故曰孝子我合辟公以肆祀此时皇考之神灵至止庶其有以安佑我孝子乎于彻祭时歌此故作冀望之辞末章眉夀繁祉绥予之实也孝经子曰昔者明王之以孝治天下也不敢遗小国之臣而况于公侯伯子男乎故得万国之欢心以事其先生夫然故生则亲安之祭则鬼享之是以天下和平灾害不生祸乱不作故明王之以孝治天下如此正与此诗意相发】　宣哲【陆德明本作哲】维人【真韵亦叶先韵如延翻】文武维后【有韵】燕及皇天【先韵亦叶真韵丁因翻】克昌【去声陆德明云周人以讳事神不应犯讳当音处亮反】厥后【有韵　赋也上二章美诸侯之来助祭此则追述其旧功而重賛美之也宣布也觧见江汉篇哲説文云知也文王能周知天下之事理故以哲称所谓知之曰明哲也人谓文王之旧人也文武维后美文王也书无逸篇云自殷王中宗及高宗及祖甲及我周文王兹四人迪哲君奭篇云惟文王尚克修和我有夏亦惟有若虢叔有若闳夭有若防宜生有若泰颠有若南宫适亦惟纯佑秉德迪知天威乃惟时昭文王迪见冐闻于上帝夫文王有明哲之德而所以宣布其明哲之作用者惟頼有文王之诸臣在故于其纲纪四方则见文王之文于其有此武功则见文王之武君道克尽如此天下人皆乐得之以为君也燕通作宴説文云安也加皇于天尊称之辞夫皇矣上帝临下有赫其监观四方惟求民之莫耳文王能尽文武之道则能安民而天之心亦与俱安矣此谓其所安者上及于天也克能也昌通作倡説文云也以开基创业言所谓佑启我后人也陈际泰云武成曰皇天震怒命我文考肃将天威夫纣不能安人皇天所为怒也而文王安之皇天所为燕也在平宁之世文徳即能安人在乱离之世非文德而兼武德不能安人故曰文王一怒而安天下之民此岂拘拘之小智所能辨拘拘之小智则以文德终矣其燕皇天而昌厥后以享有广牡之荐岂虚也哉愚按武时去文未远此助祭诸侯文王之旧臣必尚有在者故叙述及此书立政篇曰亦越武王率惟敉功不敢替厥义德率惟谋从容德以并受此丕丕基其明据也一説苏辙云先王之臣有与祭者故于是称宣哲维人焉】绥我眉夀【有韵】介以繁祉【纸韵】既右烈考【叶有韵见第二章】亦右文母【叶纸韵母鄙翻徐光启云此篇句句隔韵而第五七韵又承第三韵第六八韵又承第四韵宛转相闗音律嫋嫋用韵之变殆极于此　赋也眉夀觧见南山有台篇武王末受命故言福以眉夀为先孔云上言绥予孝子是皇考绥之今言绥我眉夀亦是皇考绥之以覆成上意也介释文云副也古者主有摈客有介故谓副为介繁者盛多之意当通作蕃説文云草茂也祉徐锴云福所止也繁祉凡诸福之物可致之祥皆是盐铁论云刑锴不用黎民若四时各终其序而天下不孤颂曰介以繁祉右朱子云尊也周礼所谓享右祭祀是也周礼春官大祝辨九以享右祭祀觧见我将篇烈考即文王也朱子云犹皇考也文母毛云太姒也烈以功称文从夫谥承上章言文王借诸臣之力既能受天明命以倡道厥后矣今日辟公助祭大礼告成我文王庶其安佑我以秀眉之夀使享年有永又副益之以众多之福则自今以往得以享右乎烈考文母愈久而不替也此非合众辟公之精神以邀皇考之感格不至此我不敢忘皇考其敢忘辟公哉】<br />
　　雝四章章四句【旧作一章十六句　序及蔡邕独断皆云禘大祖之所歌也朱子谓祭法周人禘喾又曰天子七庙三昭三穆及大祖之庙而七周之太祖即后稷也禘喾于后稷之庙而以后稷配之所谓禘其祖之所自出以其祖配之者也今熟味诗词无及于喾稷者且篇末以文母为言于禘何与吕祖谦强为之説谓周所以王天下得行禘礼于大祖者皆文王武王之功故成王于禘之时推其得禘之繇播之乐歌以告大祖要之迂回难通李氏以皇考烈考皆称其祖严粲引祭法父曰考祖曰王考曾祖田皇考高祖曰显考谓考者祖父之通称就如所云惟曾祖称皇考而喾稷非曾祖也且皇考果为祖即当以孝孙对言而下文明言绥予孝子则皇考即父明矣或又谓禘乃吉禘若竹书之吉禘于先王春秋之吉禘于庄公是也夫丧毕即吉而致新死者之主于庙谓之吉禘武王以嗣位之十二年伐纣克殷而后为天子今诗称天子穆穆其非免丧之初又明甚安在其为吉禘也汉书刘向上封事曰文王既没周公武王继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也向以此诗作于武王之世固为得之然谓事其先祖则亦袭经师相传之误申培説因篇中有文武维后一语遂以此为成王祀文武之诗今按郑笺据雒诰称武王为烈考而严氏据闵予小子及访落二诗又称武王为皇考然则此诗果兼祀武王乎夫烈考与文母相配而言非文王无足以当之未闻子之称可加于母之上也烈考既为文王则诗中言孝子者乃武王自称是则皇考烈考俱为一人较然可知其非成王之诗明矣】<br />
　　思齐文王所以圣也【出序】繇大任能敎文王故文王能刑大姒疑即九夏中之齐夏【朱子以为此诗亦歌文王之德而推本言之中培説同季本云此章为文王刑于寡妻而发故推本大任闺门之教以见大姒之贤有自也孔頴达云圣人禀性自天而归徳于母者以其母实贤遂致歌咏见其叹美之深録之以为后法耳陆燧云文王性生处自多根本处自足而推本所生犹云生来有圣德如此邹中云周礼春官钟师奏九夏其六曰齐夏杜子春谓夫人祭奏齐夏倘即此诗】<br />
　　思齐【音斋】大【音泰】任文王之母【有韵亦叶纸韵母鄙翻又叶麌韵蒲补翻】思媚周姜京室之妇【有韵亦叶纸韵房轨翻又叶麌韵奉甫翻】大【音泰】姒【荀子注作妣】嗣徽音【侵韵】则百斯男【叶侵韵尼心翻　赋也思念也齐通作斋説文云戒防也礼记云斋之为言齐也齐不齐以致其齐也毛传以为庄也大任王季之妃大明之诗所云摰仲氏任者也皇王大纪云大任有贤德目不视窈色耳不聼淫声口不出恶言容貌恭肃齐如也以来嫁之年生子古公亶父视之曰我世当有兴者其在斯乎名之曰昌即文王也媚説文云悦也周姜毛云大姜也朱子云大王之妃也按周自大王始迁故系姜于周京室毛云王室也孔云京者京师故言王室王季未为天子而言京者以其追号为王故以京师言之大姒史记云文王正妃也详见大明篇嗣继也徽毛云美也按徽本三纠防之名琴节亦曰徽则以琴是防为之故淮南子云鼔琴循谓之徽也文选五臣注亦云调也此以徽音连言当即取琴节之义以其音调和可聼谓之美音犹云令闻也则百斯男者毛云大姒十子众妾则宜百子也按左传祝鮀曰武王之母弟八人是通武王伯邑考为十子也其名则史记云长伯邑考次武王发次管叔鲜次周公旦次蔡叔度次曹叔振铎次郕叔武次霍叔处次康叔封次叔季载皇甫谧则次周公于管蔡郕霍之下次曹叔振铎而康二叔居其后不知何据又左传冨辰云管蔡郕霍鲁衞毛聃郜雍曹滕毕原丰郇文之昭也则武王异母弟又有毛郜雍滕毕原丰郇八人其他无考襄楷云文王一妻诞致十子钱天锡云百男以验其贤不主效言一説季云并子孙言之也亦通此诗以发端齐之一字贯串后章咏文王之德曰肃肃曰临保皆本于此其气禀有自来矣然此等家法不始自大任在大姜时已自如是皇王大纪谓大姜美而贤生三子泰伯仲雍季厯能化之皆成贤德列女传谓大姜贞顺率道靡有过失广于德敎而谋事次之则大姜之为人可知故诗言此存心庄敬之大任乃我文王之母也彼知太姜以庄敬为悦故其所思念惟是谨持妇德以得姑之欢心而称其为新造周室之妇乃大姒又能继大任之令闻其庄敬之德亦如之故无险诐私谒之心有不妬忌之美而子孙至于众多也夫多男繇于不妬忌而不妬忌繇于克敬如汉匡衡所云故其贞淑不贰其操情欲之感无介乎容仪宴私之意不形于动静者则妬忌之念何自而生周家世有圣妃而一脉相传其造诣之邃如此猗欤盛矣后汉书梁皇后云夫阳以博施为德隂以不専为义螽斯则百福之所繇兴也又按古者亲迎之礼父南向子北向而跪醮而命之曰往迎尔相承我宗事朂率以敬先妣之嗣若则有常夫为人妇而能敬继先妣之事此贤妇也鲁公父文伯之母孔子亟称之而其言必曰吾闻诸先姑子夏闻之曰善哉商闻之曰古之嫁者不反舅姑谓之不幸夫妇学于舅姑者也】　恵于宗公【东韵】神罔时怨【国语引无此一句】神罔时恫【东韵説文作侗】刑于【后汉书作于】寡妻至于兄弟【后汉书引无此一句】以御于【后汉书作于】家邦【叶东韵悲工翻　赋也恵于宗公三句蒙上章大姒而言恵尔雅云顺也钱云恵有蔼然相浃意宗公毛云宗神也孔云书序云班宗彛中庸云陈其宗器皆以宗庙为宗又下频言神罔则宗公是宗庙先公故云宗庙也罔通作亡亡之言无故尔雅训罔为无怨説文云恚也恫毛传説文皆云痛也先怨后恫谓恚之极而痛也邹忠云礼国君娶夫人之辞曰请君之玊女与寡人共有敝邑事宗庙社稷此求助之本也祭必夫妇亲之所以备外内之官也妇顺章而宗公恵故曰罔怨罔恫刑于寡妻以下咏文王之辞也刑毛传训为法当通作从井之防易所谓井者法也寡妻郑云寡有之妻言贤也愚按大姒能取法文王故其德为世所鲜有称为寡妻宜矣真德秀云説者谓文王有贤妃之助故能成其圣德然后妃之所以贤则又本于文王之躬化故诗人歌之曰刑于寡妻言文王之德仪于闺门吕祖谦云毫髪不愧于隐微然后近者孚严粲云刑于寡妻美文王能仪刑之非美寡妻也闗雎美后妃之德所以见文王之德亦此意也至者自此及彼之谓兄弟泛言兄弟之国与皇矣之诗言同尔兄弟义同御即御车之御説文云使马也家指门内防上寡妻言邦指友邦蒙上兄弟言文王之化自门内而达于友邦了无扞格如驾轻车就熟路六辔在手故曰御于家邦真云闺门正矣次及于兄弟以至于国家无不正焉其夲皆自文王之身始孟子举此诗以告齐王而断之曰言举斯心加诸彼而已文王非人人化之也修吾身于此而其效自形于彼钟离意云春秋先内后外诗曰刑于寡妻以御于家邦明政化之本县近及远季云此章要防在于刑寡妻而已又周子云治天下有本身之谓也治天下有则家之谓也家难而天下易家亲而天下疎家人离必起于妇人故睽次家人以二女同居而志不同行也尧所以厘降二女于沩汭舜可禅乎吾兹试矣是治天下观于家治家观身已矣身端心诚之谓也真氏为之衍其义云夫治家之难所以甚于治国者门内尚恩易于掩义故也世之人固有勉于治外者也至其处家则或狃于妻妾之私或牵于骨肉之爱鲜克以正自简者而人君尤甚焉汉高帝能诛秦灭项而不能割戚姬如意之宠唐太宗能取孤隋攘羣盗而闺门慙德顾不免焉葢踈则公道易行亲则私情易溺此其所以难也不先其难未有能其易者汉唐之君立本作则既已如此何恠其治天下不及三代哉夫女子隂柔之性鲜不妬忌而险诐者故二女同居则猜间易生尧欲试舜必降以二女也能处二女则能处天下矣舜之身正而刑家如此故尧禅以天下而不疑也身之所以正者繇其心之诚妄去则诚存矣诚存则身正身正则家治推之天下犹运之掌也愚按从来言齐治相因之理未有亲切如斯者观此诗后章亦以临保为言即存诚之谓与家语荀子俱载子贡问于孔子曰赐倦于学困于道矣愿息于妻子孔子曰诗云刑于寡妻至于兄弟以御于家邦妻子之难也焉可以息哉又按晋语胥臣曰文王敬友二虢而恵慈二蔡刑于大姒比于诸弟诗云刑于寡妻至于兄弟以御于家邦于是乎用四方之贤良及其即位也询于八虞而咨于二虢度于闳夭而谋于南宫诹于蔡原而访于辛尹重之以周召毕荣亿宁百神而柔和万民故诗曰恵于宗公神罔时恫似皆依附诗词未得立言本防】　雝雝【汉书注作雍雍】在宫肃肃在庙【叶效韵眉敎翻】不显亦临无射亦保【叶效韵彼教翻　赋也此章发明刑于寡妻之实雝雝毛传云和也按雝乃乌名所谓雝渠也亦名脊令其鸟共母生者飞鸣不相离取其音声之和故借为和义诸书多作雍尔雅又加口作噰今考説文都无此两字或又作廱乃辟廱也亦或作邕乃四方有水自邕城池之名俱与和义无渉夫倡妇随比之兄弟故亦曰雝雝凡室皆名宫此宫谓宫中也朱子云闺门之内也肃説文云持事振敬也敬之至曰肃肃庙孔云先祖之庙也此二句非以宫庙对言文王在宫之时虽不废雝雝矣而其肃肃之心亦与在庙等葢心纯于敬直合宫庙而一之下文言不显无射皆所以形在宫也言亦临亦保正所以形肃肃也季云在宫和之处也在庙敬之处也在宫而和常恐其防故在宫雝雝之时必有在庙肃肃之敬然后为不欺鬼神也不显言人所不见也临者俯视之谓徐锴云与监同意真云其所处虽非显明之地常若天地神明之在其上也父母师保之在其前也射旧説皆通作斁谓厌也今按末章有无斁之文彼斁既用本字则此射但当如字觧凡指物而取皆曰射言为人所指亦如为弓弩所中也闺门之内乃弹射所不及故曰无射保者抱持之义毛晃云篆文从人从子从八象人抱子形真云严于自保常恐燕安怠惰之私萌于中邪辟嫚易之气设于体也愚按不显而常若十目所视曰亦临无射而常若十手所指曰亦保临者自外临之保者已自保也万时叶云文王之心只自临保若説因不显而加临因无射而加保蚤已加一畨提省岂所语于文王之德之纯不显句是戒慎不睹恐惧不闻无射句是不动而敬不言而信季云此可见其心之严于隠微而闺门之内所以为寡妻之法者在是矣】　肆戎疾不殄【朱子云此与下章用韵未详】烈【郑笺作厉】假不瑕【郑笺系此二句于第三章之后为一章】不闻亦式不谏亦入【郑笺系此二句于肆成人有徳之上为第四章今从毛传及朱传改正　赋也此章发明至于兄弟之事肆觧见緜篇戎谓西戎指昆夷也疾病也西戎为周之患如人之有疾病也殄絶也戎疾不殄与緜之不殄厥愠义同烈光也按火猛曰烈故有光义假通作徦从彳説文云至也烈假连文犹书言光被也瑕説文云玊小赤也礼记注云玉之病也言文王之时虽西戎之患犹未殄絶而其德之光辉所被人皆瞻仰无有指斥其瑕玷者泰誓所谓光于四方显于西土是也黄佐云前此颂太王曰肆不殄厥愠亦不殒厥问后此颂周公曰公孙硕肤德音不瑕家法之相承有如此者式説文云法也諌説文云证也广韵云诤也直言以悟人也白虎通云闲也更也是非相闲革更其行也徐锴云于文言柬为谏柬者分别善恶之谓入説文云内也言文王不必有号令条教以闻于人而人皆以文王为法文王见人之不善不必以言语谏诤之而人自油然潜入其范围所谓不大声色而人胥化也葢德盛则化自神其至于兄弟之国有如此按朱子云文王之化始于闗雎而至于麟趾则其化之入人者深矣形于鹊巢而及于驺虞则其泽之及物者广矣盖意诚心正之功不息而久则其薰蒸透彻融液周遍自有不能已者】　肆成人有德小子有造古之人无斁【韩诗郑笺丰氏本俱作择】誉髦斯士【赋也此章与首章相照应肆成人二句指大任言见文王之所以圣古之人以下则言文王亦能如大任之教子以完则百斯男之意朱子云冠以上为成人有德谓文王纯亦不已之德小子朱子云童子也造説文云就也有造言涵养启迪之使其有所成就也欧阳修云诗人既述文王修身之善然后本其所以圣者繇生于贤母防被养育而至成人也故曰肆成人有德小子有造言文王有成人之德自其防小为之子而养育成其性也按列女传称大任娠文王寝不侧坐不邉立不跸不食邪味割不正不食席不正不坐目不视恶色耳不聼淫声口不出敖言夜则令瞽诵诗道正事君子谓大任为能胎教文王生而明圣大任教之以一而识百胥臣亦谓文王在母不忧在传弗勤处师弗烦事主不怒是皆大任教诲之力所谓有造者也旧説皆以有德有造为文王作人之事故刘向説苑亦谓此两句乃大学之教虽于理亦通而于章防未合故定从欧説古之人谓古老之人指文王也周书无逸篇言小人侮厥父母曰昔之人无闻知是亦以昔人称父母矣况此诗作于文王既没之后乎吕云典谟作于虞夏其称尧舜禹臯陶已曰若稽古则此诗追述文王以为古之人复何疑哉斁説文云觧也厌倦之意誉説文云称也毛云有名誉也发至眉为髦孔云士者男子行成之大称又人未有生而贵者其初皆士虽天子之子亦不过比于元士而已言文王教育诸子亦如大任无少厌倦故皆能有声誉当其发至眉之时而德行已成俨然有士之称矣螽斯之绳绳麟趾之振振誉髦斯士之谓也然而有管蔡者何也刘向谓人才质不同有不可以少加重任者易曰力小而任重鲜不及矣反思其受教之时未必至于是也按武周灭殷管蔡兴殷各行其志虽不可以管蔡为是要之彼亦自有所见后之论者且有以殷之忠臣目之矣】<br />

                    <br>
                        　　思齐五章二章章六句三章章四句【故言如此朱子从之按故言即毛氏传也郑笺分为四章章各六句丰氏本移緜之虞芮章为此诗末章辨见緜篇　子贡传亦以为训成王之诗未有所据】<br />
　　棫朴咏文王祭告伐崇之事而有羣髦为之用又以见文王之能官人也疑即九夏中之章夏【吴志注云棫朴之作有积燎之薪文王郊酆经有明文董仲舒春秋繁露云已受命而王必先祭天乃行王事文王之伐崇是也诗云济济辟王左右奉璋奉璋峩峩髦士攸宜此文王之效也其下之辞曰淠彼泾舟烝徒檝之周王于迈六师及之此文王之伐崇也上言奉璋下言伐崇以是见文王之先郊而后伐也文王受命则郊郊乃伐崇崇国之民方困于暴乱之君未得被圣人德泽而文王已郊矣安在德泽未洽者不可以郊乎又云为人子而不事父者天下莫能以为可今为天子而不事天何以异是故天子每至嵗首必先郊祭以享天行子礼也每将兴事必先郊祭以告天行子道也文王受天命而王天下先郊乃敢行事而兴师伐崇其诗曰芃芃棫朴云云至髦士攸宜此郊辞也其下曰淠彼泾舟云云至六师及之此伐辞也今按以文王为受天命而王天下先儒多疑之若纣尚存而文王俨然行郊天之礼是二天子也且文王伐崇之后始作邑于丰无縁当伐崇时遂有郊酆之事惟皇矣之诗所云是类是祃者固自可信类祃皆师祭文王既受命得専征伐故得行类祭之礼亦如舜之居摄而类于上帝耳其礼仿郊祀为之非正祭天也中我应云阳伐乱崇孽首王曰于戯斯在伐崇谢告注云斯此也天命此在伐崇侯虎谢百姓且告天是祭天而伐主为崇也次章以造乎祢宜乎社言与祭天无预若篇中所举髦士乃四友之伦其能奬率六师以从文王于迈固所谓有御侮者而其他亦皆能分猷宣力以闰色休明如云汉之为章于天则所谓疏附奔奏先后者也济济多士文王以宁故序则又以为文王能官人也愚疑此诗即九夏中之章夏説见时迈篇小引下又但咏歌文王而不及武王疑是诗必作于武王之世】<br />
　　芃芃棫朴薪【丰氏本作新】之槱【宥韵亦叶有韵以九翻陆德明本作□】之济济辟王左右趣【叶宥韵于候翻亦叶有韵此苟翻晏子贾谊新书俱作趋】之【赋之兴也芃芃孔頴达云枝叶茂盛也棫白桵也觧见緜篇朴当别是一木名毛传训为枹木葢本之尔雅谓朴属丛生者为枹乃根枝迫迮相附着之貌诗所谓棫朴枹□是也枹栎秦风作苞栎愚按尔雅有云朴心注谓朴乃槲之别名有心能湿江河间以作柱一名心安知此朴非朴乎又槲与栎相类亦有斗栎即柞也大雅以柞棫连言者三而旱麓篇直曰瑟彼柞棫民所燎矣此诗亦有薪槱之语言棫朴正犹之乎言棫柞耳孔云伐木析之谓之薪按礼记月令注云太者可析名薪小者合东名柴据郭璞尔雅注谓棫乃小木丛生者今观此诗棫以薪言则郭注之谬明矣槱説文云积火燎之也按月令季冬乃命四监收秩薪柴以供郊庙及百祀之薪燎周礼大宗伯以禋祀祀昊天上帝以实柴祀日月星辰以槱燎祀司中司命飌师雨师注谓禋之言烟周人尚臭烟气之臭闻者也槱者积也三祀皆积柴实牲体焉燔燎而升烟所以报阳也孔云三者皆祭天神之礼俱是燎柴升烟但神有尊卑异其文耳下文言奉璋峩峩是祭时之事则此亦祭事愚按所以知此为祭天者以皇矣篇是类之语知之盖为将出师伐崇而类于上帝也济之为言齐也曰济济者威仪整齐之貌辟尔雅云君也按辟本训法而转训为君者以君为人所取法也郑云君王谓文王也君王临祭祀其容济济然敬严粲云辟王从后尊称之辞左右谓诸臣从王左右者趣説文云疾也言诸臣皆疾速趋事以助祭也薪槱棫朴本赋其事而中含兴意山善养木资薪槱焉国善养士称任使焉是立言之义也又晏子春秋云晏子聘于鲁鲁昭公问焉吾闻之莫三人而迷今吾以鲁一国迷虑之不免于乱何也晏子对曰君之所尊举而冨贵入所以与图身出所以与图君及左右偪迩皆同于君之心者也犒鲁国化而为一心鲁无与二其何暇有三夫偪迩于君之侧者距本朝之势国之所以治也左右谗謏相与塞善行之所以衰也士者持禄防者养交身之所以危也诗曰芃芃棫朴薪之槱之济济辟王左右趋之此言古者明君之使以善也故外知事之情而内得心之诚是以不迷也贾谊新书云上主者可引而上不可引而下下主者可以引而下不可引而上中主者可以引而上可以引而下故其可忧也惟中主尔又似练染之蓝则青染之缁则黒无善佐则亡此其不可不忧者耳故曰芃芃棫朴薪之槱之济济辟王左右趋之此言左右日以善趋也又云古者年九嵗入就小学蹍小节焉业小道焉束髪就大学蹍大节焉业大道焉是以邪放非辟无因入之焉谚曰君子重袭小人无繇入正人十倍邪辟无繇来古之人其谨于所近乎诗曰芃芃棫朴薪之槱之济济辟王左右趋之此言左右日以善趋也皆断章取义非诗正防】　济济辟王【阳韵】左右奉璋【阳韵】奉璋峨峨【歌韵亦叶支韵鱼羁翻陆本作俄今本皆书作峩】髦士攸宜【支韵亦叶歌韵牛何翻　赋也奉説文云承也言以两手承之毛云半圭曰璋郑云璋瓉也祭祀之礼王祼以圭瓉诸臣助之亚祼以璋瓉孔云臣行礼亦执圭璧无専以璋者冬官玉人所云大璋中璋邉璋皆璋瓉也祭之用瓉唯祼为然郊特牲曰祼以圭璋故知璋为璋瓉矣按考工记玉人云祼圭尺有二寸有瓉以祀庙大璋中璋九寸邉璋七寸射四寸厚寸黄金勺青金外朱中鼻寸衡四寸有缫祼之言灌也瓉如盘其柄用圭有流前注汉礼瓉盘大五升口径八寸下有盘口径一尺三璋之勺形如圭瓉勺即瓉也璋其柄也头如矢鋭而穿物曰射其勺以金为之鼻者勺流也流者所以流鬯也衡者勺径也据周礼内宰职云大祭祀后祼献则賛先儒谓王行初祼后行亚祼其或后有故不与则大宗伯摄之故祭统云君执圭瓉祼尸大宗执圭瓉亚祼是也而诸臣则又有助祼将之事者观小宰职云凡祭祀賛祼将之事是可见助行祼事不独一人矣沈括云璋圭之半体也合之则成圭王左右之臣合体一心趣乎王者也疏义云圭首鋭一圭中分为二璋奉于王前则其中分处向王类乎人之鞠躬内向而归心也又按周礼注云唯人道宗庙有祼天地大神至尊不祼故孔氏以为此言祼事祭宗庙也峨説文云嵯峨也饶氏云衣冠壮伟之貌髦士俊士之居官者觧见小雅甫田篇宜祭社之名孔云兵防战危虑有负败祭之以求其福宜故谓之宜或云起大事动大众必先有事于社令诛罚得宜言此奉璋峨峨之髦士庙祭之礼既毕则又于宜社之所而助祭也按王制云天子将出征类于上帝宜乎社造乎祢受命于祖泰誓云受命文考类于上帝宜于土周礼大祝职云大师宜于社造于祖设军社类上帝数者言行礼先后俱各不同按此诗先言祭天以天最尊故先之与王制合也次祭祖庙然后祭社以出征必载迁庙之祖主及社主以行故左传云帅师者受命于庙受赈于社甘誓亦云用命赏于祖不用命戮于社皆言祖在社先疑行礼次第当是如此文王行此三礼葢皆以伐崇告也又受赈亦作受蜃郑引春秋传云蜃宜社之肉今按三传皆无此文孔頴达觧之云蜃大蛤也可以白器令色白然则器以蜃饰之故谓之蜃以祭祀之肉盛之蜃器而赐之故曰受蜃也】淠彼泾舟烝徒楫【叶缉韵秦入即入二翻春秋繁露作檝】之周王于迈<br />
　　六师及【缉韵】之【赋之兴也淠集韵云动也字从水如水之动诗萑苇淠淠其旗淠淠皆言动也泾水名山海经云泾谷之山泾水出焉东南流注于渭説文云泾水出安定泾阳井头山东南入渭雝州之川也雍大记云泾水自平凉府城西南自岩发源至泾州又东南至邠州界又东北至西安府泾阳县界繇泾阳东流至高陵县防于渭文王自岐伐崇道必渉泾按岐即今岐山县与泾州连界崇即今鄠县与泾阳高陵俱陜西西安府烝众也觧见东山篇徒谓从行者即舩人是也楫説文云舟櫂也释名云在傍拨水曰櫂又谓之楫楫防也拨水舟行防疾也周王文王也亦从后追称之辞于郑云往也迈説文云远行也周礼五师为军二千五百人为师万二千五百人为军天子六军则当用三十师而书言张皇六师诗言以作六师整我六师孟子言六师移之皆谓天子之六军也不言军而言师者先儒谓多以军为名次以师为名少以旅为名师者举中之言以愚意度之天子六军不必尽行每军之中各取其一师其余则以备更番之用故谓之六师耳文王为西伯奉王命得専征伐故亦得抽调六师也及毛云与也此指统师之将言诗于赋中有兴言彼泾水之舟淠淠然顺流而行者为有众徒在傍以楫拨之葢心力既齐则舟行自疾也周王以西伯奉命徂征则诸臣之有事行间者皆能提挈六帅同心恊力与之俱进此文王得诸臣之助也欧阳修云文王养育贤才助祭皆髦俊之士有所征伐则六师皆从以见王所官之人入宗庙居军旅皆可用言文武之材各任其事也】　倬彼云汉为章于天【先韵亦叶真韵汀因翻】周王寿考遐不作人【真韵亦叶先韵如延翻　兴也倬説文云着大也徐锴云卓然高明也云説文云山川气也汉天河也觧见大东篇或谓汉之在天似云非云故曰云汉今按诗言维天有汉夏小正言汉案戸皆单举汉字未有连云汉为文者知当指云及汉也丰道生云旧説云汉为一物则未必有文必曰云曰汉二物而后成文葢云之变态不常光采非一防缀天河而相映发故曰为章于天也章通作彰説文云文章也苏辙云天之苍苍岂自有章哉则亦有云汉以为之章耳欧阳云云汉在上为天之文章犹贤才在朝为国之光采夀説文云久也考説文云老也郑云文王是时九十余矣故云夀考遐之言胡胡之言何音之转也易云鼓之舞之之谓作孔云作人者变旧造新之辞曹氏云商之末世士气卑弱甚矣非鼓舞振动之乌能自奋而有成哉郝敬云文王圣德在位五十年培植薫育久兔置野人皆为干城辅广云作人非一日偶然之可为也必积累渐渍之久乃底于成愚按恒之彖曰圣人久于其道而天下化成其文王之谓乎】　追【荀子作雕説苑作雕】琢其章【阳韵周礼注作璋】金玊其相【阳韵】勉勉【荀子韩诗外传白虎通俱作亹亹】我【韩诗外传作文】王【阳韵】纲纪四方【阳韵　比而赋也按夏后氏冠名毋追礼记疏云母发语辞追犹堆也夏后氏质以其形名之此追字当亦如此觧葢于器物上为堆起之形照下文当属金言赵希鹄云追即追蠡之追三代钟鼎尊彛等器为云雷饕餮之文曰追琢説文云治玉也尔雅亦云玉谓之琢相説文云省视也从木目防意引易纬文地可观者莫可观于木金玉其相者谓观其本质乃是金玉故毛传亦训相为质葢防意也王安石云文王作人外则使有文内则使有质董鼎云玉不琢不成器作人犹追琢使之就器也然非养成其质则文其得有傅哉邓元锡云四友具矣而原本于夀考之作人追琢其章教化之益也金玉其相髦俊之质也学为文益其质作之之力也与云汉为章同义金玉微追琢不章髦俊微教化不成夫有疏附有先后有奔奏御侮有人矣惟其作之是以有之是棫朴之义也愚按二句聨言犹云必追琢之以焕发其章而后显其为良金美玉云尔徐轩云夫珠之含砾瑾之挟瑕斯其性与良工为之以纯其性若夫素然故观二物之既纯而知仁德之可粹也优者取多焉劣者取少焉在人而已孰禁我哉乘扁舟而济者其身也安粹大道而动者其业也美故诗曰追琢其章金玉其相勉犹勤也勉勉朱子云犹言不已也郑云我王谓文王也按韩诗外传作亹亹文王説文云纲网纮也纪别也孔云纲者网之大绳故盘庚云若网在纲有条而不紊是其事也纪者别理缕以喻为政有举大纲者有理微细者白虎通云纲者张也纪者理也大者为网小者为纪所以疆理上下整齐人道也吕氏云所以纲纪四方维持而不坠者皆官人之効虽文王无为犹勉勉于斯而不已也愚按文王劳于作人勉于任人书曰文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹文王得人以任四方之事而已不必与特总其大纲而已是纲四方也四方之事有羣才以分理之故无渗漏而不周坠废而不举者是纪四方也又説苑云三王术如循环故夏后氏教以忠而君子忠矣小人之失野救野莫如敬故殷人教以敬而君子敬矣小人之失鬼救鬼莫如文故周人教以文而君子文矣小人之失薄救薄莫如忠故圣人之与圣也如矩之三襍规之三襍周则又始穷则反本也诗曰雕琢其章金玉其相言文质羙也韩诗外传云夫五色虽明有时而渝丰交之木有时而落物有成衰不得自若故三王之道周则复始穷则反本非务变而已将以正恶扶微绌缪沦非调和隂阳顺万物之宜诗曰亹亹文王纲纪四方荀子云人之生不能无羣羣而无分别则争争则乱乱则穷矣故无分者人之大害也有分者天下之大利也而人君者所以管分之枢要也故羙之者是美天下之本也安之者是安天下之本也贵之者是贵天下之本也古者先王分割而等异之也故使或美或恶或厚或薄或佚或乐或劬或劳非特以为滛泰夸丽之声将以明仁之文通仁之顺也故为之雕琢刻镂黼黻文章使足以辨贵贱而已不求其观为之钟鼓管磬琴瑟竽笙使足以辨吉防合欢定和而已不求其余为之宫室台榭使足以避燥湿养德辨轻重而已不求其外诗曰雕琢其章金玉其相亹亹我王纲纪四方此之谓也皆非此诗正防】<br />
　　棫朴五章章四句【朱子谓此诗亦以咏歌文王之德而疑其作于周公申培説则直谓周公咏歌文王之德以训嗣王皆未知此诗立言之意者使其见春秋繁露所云则豁然矣子贡传但存以训成王四字而余皆阙文今按如传説则末章乃属望嗣王之语故称我王耳亦通】<br />
　　灵台化成也文王立灵台而知民之归附作灵囿灵沼而知鸟兽之得其所以为音声之道与政通故合乐以详之合乐于辟廱育才之地也是王道之终也【自文王下至合乐以详之出郑笺黄图　按竹书商纣三十七年周作辟雍四十年周作灵台四十一年春三月西伯昌薨故知是文王末年事邓元锡云文王久道成化虞芮平而方国毕至天下三分有二矣于是乎作灵台庶攻子来人和己人和化本也囿沼以育物濯翯于牣则泽及蠕动也在辟廱而于谕于乐论无患而后乐乐行而伦清教化流焉德天则神化久乃洽故曰王道之终也蔡汝楠云若后世台沼之乐必非子来矣钟鼓之乐必不及辟廱矣季本云文王存日未尝称王曰王在见其为武王时诗矣按贾逵服防注左传谓天子灵台在太庙之中壅之灵沼谓之辟廱大戴礼盛德篇谓明堂者所以明诸侯尊卑也外水名曰辟廱政穆篇谓大学明堂之东序也卢植礼记注谓明堂即太庙也天子太庙上可以望气故谓之灵台中可以序昭穆故谓之太庙圜之以水似璧故谓之辟廱古法皆同一处近世殊异分为三耳蔡邕月令谕谓取其宗庙之清貌则曰清庙取其正室之貌则曰大庙取其堂则曰明堂取其四门之学则曰大学取其周水圆如璧则曰辟廱异名而实一也颍子容春秋释例谓大庙有八名肃然清静谓之清庙行禘祫序昭穆谓之大庙告朔行政谓之明堂行飨射养国老谓之辟雍占云物望气祥谓之灵台其四门之学谓之大学其中室谓之大室总谓之宫此等诸儒皆以庙学明堂灵台为一袁凖正论云明堂宗庙大学礼之大物也事义不同各有所为而世之论者合以为一体取诗书放逸之文经典相似之语而致之不复考之人情验之道理失之远矣夫宗庙之中人所致敬幽隐清静鬼神所居而使众学处焉飨射其中人鬼慢黩死生交错囚俘截耳疮痍流血以干犯鬼神非其理矣且夫茅茨采椽至质之物建日月乘玉辂以处其中象箸玉杯而食于土簋非其类也如礼记先儒之言明堂之制四面东西八丈南北六丈礼天子七庙左昭右穆又有祖宗不在数中以明堂之制言之昭穆安在若又区别非一体也夫宗庙鬼神之居祭天而于人鬼之室非其处也且明堂法天之宫非鬼神常处故可以祭天而以其祖配之配其父于天位可也事天而就人鬼则非义也自古帝王必立大小之学以教天下有虞氏谓之上庠下庠夏后氏谓之东序西序殷谓之右学左学周谓之东胶虞庠皆以养老之言明堂位曰瞽宗殷学也文王世子曰春夏学干戈秋冬学羽籥皆于东序又曰秋学礼冬学书礼在瞽宗书在上庠此周立三代之学也可谓立其学不可谓立其庙然则大学非宗庙也又曰世子齿于学国人观之宗庙之中非百姓所观也是故明堂者大朝诸侯讲礼之处宗庙享鬼神嵗觐之宫辟雍大射养孤之处大学众学之居灵台望气之观各有所为非一体也古有王居明堂之礼月令则其事也天子居其中学士处其内君臣同处非其义也明堂以祭鬼神故亦谓之庙明堂大庙者明堂之内大室非宗庙之太庙也于辟廱献防者谓鬼神恶之也王制释奠于学以讯馘告其上句曰小学在公宫之左大学在郊明大学非庙也】<br />

                    <br>
                        　　经始灵台经之营【庚韵亦叶阳韵于方翻】之【贾谊引诗无此一句】庶民【史记注作人】攻【叶阳韵姑黄翻】之不日成【庚韵亦叶阳韵辰羊翻】之经始勿亟【职韵亦叶支韵去竒翻尔雅作悈】庶民子来【叶支韵陆之翻亦叶职韵六直翻毛郑夲只以经始灵台四句为第一章今从朱传改正三辅黄图引此诗云经始灵台庶民子来经之营之不日成之　赋也经毛传云度之也按经夲织之经纵曰经横曰纬故取为纵横量度之义始説文云女之初也今但训为初严粲云经度而始为之言剏建也灵字或从巫或从玉説文云灵巫以玉事神也大戴礼云阳气为精隂气为灵孔頴达云灵是神之别名毛云神之精明者称灵尔雅云四方而高曰台易类谋云文王伐崇作灵台含神雾云作邑于丰起灵台周本记云文王立灵台于时年九十六也又周易干凿度云昌二十九年伐崇侯作灵台淮南子云文王为玉门筑灵台以待纣之失六韬云文王既出羑里周公但筑为灵台高诱云文王为纣拘于羑里得归乃作灵台作王门相女童钟鼓示不与纣同也按文王年九十七而终享国五十年据竹书纪作灵台之次年西伯薨与周本纪合凿度所云二十九年之説或未足信文王伐崇而作丰邑其事在囚羑里之后谓周公旦所筑固未测其信否至谓筑此以待纣之失示不与纣同则皆陋之乎观圣者矣又陈际泰云文王卑服即康功田功能恶衣服不能卑宫室乎其以灵台为也则又文王所以诡为穷奢以自玷之微权也汤之不免于桀也其以身为莠稗也至穷其所以则仲虺之言曰惟王不迩声色不殖货利而后汤之贤适以见忌耳文王伐崇而取之纣之疑周必自此始矣为台为沼闗中弹丸地已自安之岂有志天下哉或谓圣人当无此夫求美女而进之献雒西之地而后始脱身虎口也则孰谓圣人无机权也闗中记云灵台在长安西北四十里三辅故事云在丰水北经灵台西文王又引水为辟廱灵沼括地志云今悉无复处所惟灵台孤立台基犹高二丈周回一百二十歩五经通义云灵台在于野中国之南附近辟廱积土增崇其高九仭极阳之数上平无屋望气显著按台之所以名灵者其説有三含文嘉白虎通皆云天子灵台所以观天人之际察隂阳之防揆星度之验徴六气之端为万物获福之元此一説也三辅黄图云灵者言文王之有灵德也刘向云积恩为爱积爱为仁积仁为灵灵台之所以为灵者积仁也郑亦云台而曰灵者文王化行似神之精明故以名焉此又一説也朱子云谓之灵者言其倏然而成如神灵之所为也此又一説也繇前一説于以觧台似矣然囿沼何以亦称灵不可通也谓文王积仁而化行若神故呼之以灵此出于民之名之则可而人君台囿沼之名民果得而命之乎此正坐读孟子误耳孟子云文王以民力为台为沼而民欢乐之谓其台曰灵台谓其沼曰灵沼葢言文王因民之欢乐而工速成也以为非神工不至此故于台囿沼皆标之为灵以纪异正如后説所云乃文王之自名之也朱子既晰灵之义而于孟子集注反云民欢乐之加以美名何哉又公羊説云天子有三台灵台以观天文时台以观四时施化囿台以观鸟兽鱼鼈诸侯卑不得观天文无灵台但有时台囿台皆在国之东南二十五里东南少阳用事万物着见用二十五里者吉行五十里朝行暮返也今按灵台既为天子制则文王尚为西伯安得有之凢灵台辟雍之类皆文王以意为之不必有所沿袭其后周有天下周公制礼遂因以为天子之制而诸侯不敢同其名故服防左传注言天子曰灵台诸侯曰观台王制言天子曰辟雍诸侯曰頖宫皆所以示别也又前汉书地理志云济隂郡成阳有尧灵台后汉书章帝纪云祠唐尧于成阳灵台是则灵台之名尧亦有之岂文王慕其德因而踵袭之与而康志贺述礼统则云夏为清台商为神台周为灵台名清台何明明相承太平相续故为清台名神台灵台何质者具天而王天者称神文者具地而王地者称灵是皆竞出新意以为之説古文防轶谁使正之哉若旧説谓灵台固以望氛祲而亦因以疏瀹精神宣节劳逸则意已具是自此之外有求言于其上者管子谓武王有灵台之复而贤者进与尧有衢室之问汤有总街之庭并称是也复谓白也有偃武于其下者司马法谓偃伯灵台答民之劳示休是也偃伯或曰偃武也然则灵台之为用亦博矣孔云左僖十五年秦伯获晋侯以归乃舍诸灵台秦是诸侯而得有灵台者杜预谓在京兆鄠县周之故台也哀二十五年衞侯为灵台于借圃言为则是新造其时僣名之也营者周匝之义当以图回于心言不然则与上文经之之义相类攻毛云作也韦昭云治也不日郑云不説期日韦云不程课以时日也成説文云就也言文王之经度始为灵台也当其经度已定此心犹在迟回就虑间而众民则共协力攻作之曾未设为之期限而台功倐已告成矣才度即成何其速也郑云説文王之德观其事忘己劳也勿通作毋禁止辞亟説文云敏疾也文王以为此台也乃经度而始为之者心恐烦民戒令勿亟而民心乐为之如子来趋父事无所勉强故其成之速有如此也此两句申説上四句意陈栎云不欲其急而过于来者爱民之仁子来而忘其劳者事君之义未有上好仁而下不好义也张栻云文王则勿亟庶民则子来君民之相与如此贾谊云文王志之所在意之所欲百姓不爱其死不惮其劳从之如集诗曰经始灵台庶民攻之不日成之经始勿亟庶民子来文王有志为台令近规之民闻之麕裹而至闲业而作之日日以众故民趋而疾弗期而成桓寛云夫牧民之道除其所疾适其所安安而不扰使而不劳故取而民不厌役而民不苦灵台之诗非或使之民自为之楚语云灵王为章华之台与伍举升焉曰台羙夫对曰先王之为台榭也榭不过讲军实台不过望氛祥故榭度于大卒之居台度于临观之高其所不夺穑地其为不匮财用其事不烦官业其日不废时务瘠硗之地于是乎为之城守之木于是乎用之官寮之暇于是乎临之四时之隙于是乎成之故周诗曰经始灵台经之营之庶民攻之不日成之经始勿亟庶民子来王在灵囿麀鹿攸伏夫为台榭将以教民利也不知其以匮之也若君谓此台美楚其殆矣左昭九年筑郎囿季平子欲其速成也叔孙昭子曰诗曰经始勿亟庶民子来焉用速成其以勦民也无囿犹可无民其可乎孔丛子云陈侯起凌阳之台未终而坐法死者数十人夫子适陈陈侯问曰昔周作灵台亦戮人乎答曰文王之兴附者六州六州之众各以子道来故区区之台未及期日而已成矣何戮之有乎夫以少少之众能立大大之功唯君尔刘陶云圣王承天制物与人行止建功则众悦其事兴戎而帅乐其旅是故灵台有子来之人武旅有凫藻之士】　王在灵囿【宥韵丰氏本作□】麀【丰本作□下同】鹿攸伏【叶宥韵扶冨翻毛郑本以王在灵囿二句系于经始勿亟二句之后为第二章吕祖谦云今观楚椒举引诗止于麀鹿攸伏葢全举前二章之文也若以首章为章六句则椒举所引诗末二句在他章矣然则章句其传甚远未易以意改也愚按朱传分前二章为章六句文义甚顺如毛郑分作三章章四句反隔断语气且古人引诗何常之有椒举所论乃兼台榭二者自当引灵囿二句以足论榭之意必以引诗为分章之证则贾谊引此乃至子来而止是非与朱传脗合者耶又按依毛郑分章则伏当叶职韵弼力翻】麀鹿濯濯【叶药韵书药翻】白鸟翯翯【叶药韵下各翻孟子丰本俱作鹤鹤贾谊新书作皜皜】王在灵沼于牣鱼跃【药韵　赋也严云此诗谓文王为王者皆非作于文王之时囿説文云苑有垣也孔云囿者筑墙为界域而禽兽在其中所以域养禽兽也淮南子云汤始作囿以奉宗庙桥鲜之具周礼囿人职云禁牧百兽祭祀丧纪賔客共其生兽死兽之物郑云囿也沼也同言灵于台下为囿为沼可知按三辅黄图载灵台在长安西北四十里灵囿在长安西四十二里灵沼在长安西三十里明有三处但其地相近耳朱子谓台下有囿囿中有沼非也孟子云文王之囿方七十里刍荛者往焉雉兎者往焉与民同之民以为小不亦宜乎班固东都赋云因原野以作苑义合乎灵囿鹿者彼类牝牡之总名麀则専举牝而言觧见吉日篇攸説文云行水也伏説文云伺也然则攸有行义伏有止义言其行止皆自得也古説皆以攸为所伏为伏子之义故赵岐注孟子谓文王在此囿中麀鹿怀任安其所而伏韦昭注国语谓牝鹿所伏息爱牸任之类此皆从麀字生觧葢但以麀鹿为指麀耳然乐记云羽者妪伏毛者孕鬻不应以伏咏麀且于下文濯濯不甚聨贯故不从濯本训澣取以拟鲜泽之貌如言新沐新浴是也重言者非一之辞翯翯仿此白鸟谓鸟羽色白者偶举所见而言陆佃以为鹭也翯説文云鸟白肥泽貌陆云淮南子曰的的者获提提者射故诗正言麀鹿濯濯白鸟翯翯以美文王之德沼者池之别名圆曰池曲曰沼雍大记云灵沼按旧图记在上长安城西四十里丰水之西真花磪北今为水泊刘向新序云周文王作灵台及为池沼掘得死人之骨吏以闻于文王文王更葬之吏曰此无主矣文王曰有天下者天下之主有一国者一国之主寡人者死人之主又何求主遂令吏以衣棺更葬之天下闻之皆曰文王贤矣泽及枯骨又况于人乎于朱子云叹美辞牣説文云满也字从牛者牛大物故为满也郑云灵沼之水鱼盈满其中皆跳跃言得其所刘彛云鱼惊则潜今牣而跃者习于仁而自遂也愚按孟子觧此诗云乐其有麋鹿鱼鼈古之人与民偕乐故能乐也麋鹿鱼鼈之乐正主文王者所谓古之人能乐者观此诗以王在起语可见深探其本则以为繇与民偕乐而然耳旧説不达孟子立言之意而并以此诗为民欢乐之之辞其亦误矣贾云此言德至也圣主所在鱼鼈禽兽犹得其所况于人民乎故仁人行其礼则天下安而万里得矣逮至德渥泽洽调和大畅则天清彻地富煴物时熟民心不挟诈贼气脉淳化攫齧抟击之兽鲜毒蠚猛虭之防宻毒山不蕃草木少薄矣铄乎大仁之化也真德秀云鹿之在囿如在山林鱼之在沼如在江湖文王之德及飞潜各安其处此所谓不扰也汉儒作赋铺陈弋猎之盛至曰风毛雨血洒野蔽天吁物生斯时与灵台之世为何如耶又按周书言文王不敢盘于逰田自朝至于日中昃不遑暇食而此诗言其在囿在沼者何哉顺时伴涣以节劳逸虽圣王不能废然亦偶一渉之耳若夫囿沼之设以习武事以供祭祀丧纪賔客各有所为初不为逰观设也】　【説文作巨】业维枞【冬韵】贲【陆德明本作鼖】鼓维镛【冬韵】于论鼓钟【冬韵】于乐【音酪】辟廱【冬韵丰本作雝后同　赋也此章述文王既逰囿沼之后遂于辟廱作乐之事郑云所以悬钟鼓也説文云钟鼓之柎也饰为猛兽本作虞从虍异象其下足今文作顔师古以为神兽名又云猛兽名上林赋防蜚是也凌蒙初云木刻兽之形遂借以为名如掩兎之毕祭噐之毕皆象毕星之形而俱名之以毕也礼记云夏后氏勾龙作笋按考工记梓人为笋天下之大兽五脂者膏者以为牲臝者羽者鳞者以为笋厚唇弇口出目短耳大胷燿后大体短脰若是者谓之臝属常有力而不能走则于任重宜大声而宏则于钟宜若是者以为钟是故击其所县而繇其鸣鋭喙决吻数目顅脰小体鶱腹若是者谓之羽属常无力而轻其声清而远闻无力而轻则于任轻宜其声清而远闻则于磬直若是者以为磬故击其所县而繇其鸣小首而长身而鸿若是者鳞属以为笋自孙炎郭璞据此文以为悬钟磬之用俗説相因皆谓此但悬编钟编磬之类耳岂知编钟编磬乃乐之小者若下文贲鼓维镛各自有此诗二句连言故知所指者乃贲镛之亦举大以该小也何以明之明堂位云夏后氏之足鼔殷楹鼓周县鼓此三鼓即建鼓也建鼓乃少昊氏所作之大鼓夏加四足故以足名人柱贯之故以楹名周人县之故以县名是则周大鼓用县之明据矣故刘熙释名云所以悬鼓者横曰簨筽峻也在上高峻也从曰举也在傍举也又广韵云飞天上神兽鹿头龙身凢钟之柎饰为此兽故谓之陈祥道云十二辰之钟以应十二月之律十二辰之钟大钟也大钟特悬诗书尔雅所谓镛是也非十二辰之钟则编焉周礼所谓编钟是也管子霸形篇云桓公起行笋之间管子从至大钟之西大钟鸣是又大钟用县之明据矣然则考工记所云钟磬者何居愚意大钟大鼓之皆任重之类当用钟编钟编磬之皆任轻之类当用磬于钟不言大鼓于磬不言编钟者互见之也又按鬻子云大禹铭于笋教寡人以道者击鼓以义者击钟是又非钟鼓有之证乎尔雅云大版谓之业説文云笋大版也所以饰县钟鼓防业如锯齿以白畵之象其龃龉相承也笋亦作栒孔云县钟磬者两端有植木其上有横木谓直立者为谓横牵者为栒栒上加之大版为之饰谓之业其县钟磬之处又以彩色为大牙其状隆然谓之崇牙枞本木名尸子所谓松栢之防不知堂宻之有美枞者字説云桧栢叶松身则叶与身皆曲枞松叶栢身则叶与身皆直枞以直从桧以曲会陈祥道云诗曰业维枞枞身叶皆直则业者皆以直木为之也汉武帝时乐铜人生毛董卓坏铜人铜以铸则汉时以铜为之与古异耳又乐书别有枞图其形圆首长柄乃所以撞钟鼓者陈云撞钟鼓谓之枞汉书司马相如传谓枞金鼓古乐歌所谓戞玉枞金岂谓是耶其説亦可从贲通作鼖説文云大鼓也尔雅云大鼓谓之鼖小者谓之应考工记云鼓长八尺鼓四尺中围加三之一谓之鼖剀彛云鼖鼓身高八尺而其鼓之面皮所冐者径四尺也中围者谓鼓腹也鼓而径四尺则其围十二尺鼓腹之围加以三之一则其围十六尺而径五尺三寸三分寸之一也周书顾命篇云鼖鼓在西序周官鼓人职云以鼖鼓鼓军事司马法云中春振旅诸侯执鼖鼓陈旸云所谓鼖鼓者大鼓而已鼖鼓鼓军事则昼作众之鼓非夜以警众之鼜也郑氏以鼜为鼖误矣凡此非特用之以和军旅虽节声乐亦用之故诗言贲鼓维镛以文王能作大事考大功作乐以象其成也鼖鼓路鼓皆谓之大者路者人道之大鼖者人事之大国之大事在祀与戎故鬼享以路军事以鼖愚按此贲鼓奏于辟雍即射宫也射乃军事故特用鼖耳镛説文云大钟也尔雅云大钟谓之镛其中谓之剽小者谓之栈张萱云镛庸也故亦作庸庸用也用以民功为大也故古人有大功者必铭于钟以此陈旸云莫非钟也大者谓之镛以民功为大也钟师掌金奏大钟也镈师掌金奏小钟也许慎曰鏄錞于之属所以应钟磬也于理或然郑康成谓鏄如钟而大孙炎郭璞释大钟之镛亦名为鏄不亦失小大之辨欤以经考之自虞至周镛大而钟小自周公制礼钟大而鏄小虽有改制之名无变大小之实也又云乐之作也先鼓以警戒后钟以应之故虞书论堂下之乐以鼗鼔为先笙镛次之商诗以置我鞉鼔为先镛鼓次之周诗以鼖鼓为先维镛次之是鼓大丽而象天钟统实而象地天先而地从之鼓先而庸从之先王立乐之方也愚按大射仪云建鼓在阼阶西南鼓西阶之西其南钟南陈一建鼔在其南东鼓一建鼓在西阶之东南面所谓建鼓宜即此诗之贲也所谓钟旧阶谓即此之镛也言鼓在镛之先者礼视学必先奏鼓文王世子曰天子视学大昕鼓徴所以警众是也于亦叹美辞下同论説文云议也苏辙云讲也因民之乐而讲求钟鼓之度以作辟廱之乐也钟鼓蒙上文言乐有八音専言论鼓钟者亦举大以该小也陈旸云钟鼔乐之器而乐非器也有精防之义存焉钟鼔不论吾无以知其义矣古之论栾者论伦无患则论其情而已非论其义也其文足论而不息则论其文而已亦非论其义也论其义则得之于耳而心喻之得之于心而神受之岂特聼其鉴锵而已荀卿曰钟鼓以道志莫非鼓也而大者谓之贲莫非钟也而大者谓之镛于论贲鼓其义见于作大事也于谓维镛其义见于考大功也又云钟隂声也鼓阳声也在天则隂阳和然后万物得在乐则钟鼓应然后八音谐故独钟不能以和声独鼓不能以成乐是以钟师掌金奏必以鼓倡之鼓人掌六鼓必以四金和之然则于论钟鼔其义岂不深且远哉又云钟鼓之于乐犹君之于国父之于家也又云仲尼曰乐云乐云钟鼔云乎哉以为乐在于钟鼓则钟鼓乐之器而器非乐也以为不在于钟鼓则钟鼓不抎吾无以见圣人矣又云雷积阳气而后成声虫待雷声而后启蛰先王之为鼓其冐之也必以启蛰之日其声象雷其形象天其于乐象君鼓无当于五声五声不得不和传曰鼓所以捡乐为羣音之长是鼓为五声之君五声又以中声为君故鼓大而短则其声疾而短闻小而长则其声舒而远闻然则大而不短小而不长则其声必适舒疾之节其闻必适短远之一防归中声而已鼓之为用岂不大矣哉又云先王之制钟也大不出钧重不过石律度量衡于是乎出所制有齐而无高下厚薄之偏所容有量而无违回侈弇之过一归正缓之中声而已国语曰古者神瞽考中声而量之以制度律均钟则钟以中声为夲矣昔齐景公为大钟钟大悬下其气不上薄仲尼讥之周景王将铸无射而为之大林单穆公非之鲁庄公铸大钟而国小钟大曹刿讥之皆失中声故也周语伶州鳨云闻之琴瑟尚宫钟尚羽石尚角匏竹利制大不逾宫细不过羽夫宫音之主也第以及羽圣人保乐而爱财财以备器乐以殖财故乐器重者从细轻者从大是以金尚羽石尚角瓦尚宫匏竹尚议革木一声夫政象乐乐从和和从平声以龢乐律以平声金石以动之竹以行之诗以道之歌以咏之匏以宣之瓦以赞之革木以节之物得其常曰乐极极之所集曰声声应相保曰龢细大不逾曰平如是而铸之金磨之石系之木越之匏竹节之鼓而行之以遂八风于是乎气无滞隂亦无防阳隂阳次序风雨时至嘉生繁祉人民龢利物备而乐上下不罢故曰乐正按叅上诸説亦可以得论乐之概矣辟通作璧廱説文谓天子飨饮之地即辟廱也字从广雝声按廱字当从广下邕广读若俨象对刺高屋之形四方有水曰邕辟廱之制四面有水环之正合邕义从邕为意兼声今不谐邕而谐雝殊不可觧雝者鸟名也汉书又通作雍考説文乃无雍字三辅黄图云周文王辟廱在长安西北四十里亦曰璧廱如璧之圆壅之以水象教化流行也蔡邕云水广二十四丈四周于外礼统曰内如覆外如偃盘毛云水旋丘如璧曰璧廱以节观者孔云璧体圆而内有孔此水亦圆而内有地犹如璧然土之高者曰丘此水内之地未必高于水外正谓水下而地高故以丘言之以水绕丘所以节约观者令在外而观也陈祥道云辟雍外圜内方明德当圆行当方考之于礼鬴簋钱之类皆外圜内方圜而函方隂阳之义也汉明帝视辟廱人圜桥门而观周制宜亦然也今按据此则辟廱之説本自明白绎其字义即其制度亦可想见后人纷纷妄生异论白虎通谓辟之为言积也积天下之道德也雍之为言壅也雍天下之残贱故谓之辟雍也韩诗説谓言辟取辟有德不言辟水言辟廱者取其廱和也礼记注疏谓辟明也于此乐中习学道艺欲使天下之人悉皆明达和谐乐书谓夏后氏以序名学则主以礼射而畧于乐商人以瞽宗名学则主以乐教而畧于礼周人兼而用之而名其学以辟廱辟者法之所自出本之以为礼廱者和之所自生本之以为乐辟廱以本之则礼乐之教足以同人心出治道胡致堂谓灵台诗言鸟兽昆虫各得其所鼓钟虡业莫不均调于此所乐之德惟辟雍而己辟君也雍和也文王有声所谓镐京辟雍义亦若此皆以己意穿凿附防最误学者故详辟之郑云辟廱三灵皆同处在郊今按黄圗载灵台辟廱皆在长安西北四十里则同处之説不为无据颂振鹭于飞于彼西廱先儒亦谓辟廱在西郊故曰西廱也韩诗説谓辟廱在南方七里之内此不足信孙鑛云东汉左辟廱右灵台正是法周葢二地相近又按王制云诸侯天子命之教然后为学小学在公宫南之左大学在郊天子曰辟廱诸侯曰頖宫此辟廱在郊之明证汉郑氏以此为制非周制者以篇内言有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东郊养庶老于虞庠虞庠在国之西郊郑氏之意以为养国老当在大学养庶老当在小学殷人于左学养庶老正与小学在公宫之左句相合故断以为小学既左学为小学则右学是大学其地当在郊矣周人则不然以虞庠养庶老而其地在国之西郊则与小学在公宫之左者异虞庠既在郊则东胶当在国故有殷大学在郊周大学在国之説又有四代相变虞殷贵在郊夏周贵在国之説而陈氏礼书则又合王制先后二义而参订之谓此天子与诸侯之异也诸侯之学小学在内大学在外取其选士必繇内以升于外故言小学在公宫之左又郊特牲言鲁人将有事于上帝必先有事于頖宫頖宫者鲁之大学其地在郊是其证也天子之学小学居外大学居内取其选士必繇外以升于内故文王世子言凡语于郊者必取贤敛才焉乃进其等以其序于成均以及取爵于上尊是其证也此其説良辨今言文王辟廱在郊者文王时为殷诸侯尚仍殷制耳前此未有名学为辟痈者自文王始其后周有天下遂尊以为天子之学名王制襍引三代制度故合记之又陈祥道云四代之学虞则上庠下庠夏则东序西序商则右学左学周则东胶虞庠而周则又有辟廱成均瞽宗之名记曰天子设四学葢周之制也辟廱即成均也东胶即东序也瞽宗即右学也葢以成其亏均其过不及则曰成均以习射事则曰序以紏德行则曰胶以乐祖在焉则曰瞽宗以居右焉则曰右学成均居中其左东序其右瞽宗此大学也虞庠在国之西郊则小学也记曰天子视学命有司行事祭先师先圣焉卒事遂适东序设三老五更之席又曰祀三老五更于大学所以教诸侯之弟祀先贤于西学所以教诸侯之德夫天子视学则成均也祭先师先圣即祀先贤于西学祭于瞽宗也适东序设三老五更之席即养国老于东胶祀三老五更于大学也然则商之右学在周谓之西学亦谓之瞽宗夏之东序在周谓之东胶亦谓之大学葢夏学上东而下西商学上右而下左周之所存特其王者耳则右学东序葢与成均并建于一丘之上而巳繇是观之成均颁学政右学祀乐祖东序养老更右学东序不特存其制而已又因其所上之方而位之也按文王世子云春夏学干戈秋冬学羽籥皆于东序春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠览陈氏所论其位置亦自晳然先儒谓周但立三代之大学而不立三代之小学也于乐辟廱者辟廱兴贤育才之地今文王讨论乐之理数于此使贤才日以向化洵可乐哉此辟廱也孟子曰得天下英才而教育之三乐也诗人言乐意亦如此或引庄子言厯代之乐黄帝有咸池尧有大章舜有大韶禹有大夏汤有大濩文王有辟雍之乐武王周公作武遂以辟雍为乐名按乐苑言文王乐名巨业固未足信周礼大司乐舞六代之乐无所谓辟雍者尚书大传引乐经云舟张辟雍鸧鸧相从八风回回鳯凰喈喈则辟雍乃奏乐之所上言舟张可知其为璧水也庄子谓文王有辟雍之乐正据此诗而言或又以辟雍别有所在乃文王宫名其地近水作乐宜空虚故于是奏合其乐尤堪捧腹】　于论鼓钟【韵见上】于乐辟廱【韵见上】鼍鼔逢逢【冬韵亦叶东韵蒲蒙翻】蒙瞍【丰本作□】奏公【东韵亦叶冬韵诸容翻楚辞章句作工丰本于此章之后又有二章其第五章云舟张辟雝跄跄相从八风回回皇皇喈喈其第六章云有昭辟雝率尔众工无怠无讻肃肃雝雝按前章出尚书大传后章出周官注而文尚多旧分为二章其一云有昭辟雝有贤泮宫田里周行济济锵锵相从执质有族以文其一云敕尔瞽率尔众工奏尔悲诵肃肃雝雝无怠无防此乃合而隠括为四语只因有辟雝二字相类遂窃取以众然絶无意义可味真续貂耳　赋也按竹书文王未作灵台时已有辟廱至此乃讲究作乐之事故诗先言于论鼓钟而后言于乐辟廱使辟廱虽设而无所以为育材之具亦安见其可乐乎诗人所以嗟叹而不已也鼍説文云水虫也陆玑云形似蜥蝪四足长丈余生卵大如鵞卵甲如铠甲今合药鼍鱼甲是也其皮坚可以冐鼓陆佃云鼍具十二肖肉蛇肉最后在尾其枕莹浄鱼枕弗如欲雨则鸣故里俗以鼍防雨鳞甲黒色能横飞不能上腾罗愿云鼍能吐雾致雨力尤酋徤善攻崎岸夜则出邉岸人甚畏之声亦可畏晋安海物记云鼍宵鸣如棦鼓今江淮之间谓鼍鼓亦或谓鼍更以善夜鸣其数应更故也又乐书云诗人托之其鸣更更为灵德之应非实鼓也如箫音以鳯故谓之鳯箫即此类今按月令季夏命渔师取鼍注云皮可冐鼓李斯亦云树灵鼍之鼔又司马相如上林赋云建灵鼍之鼓是则古人固以鼍皮冐鼓矣陆佃谓鼍鼓非特有取于皮亦其声象鼍之鸣故谓之鼍鼓此论为允逢逢埤苍云鼓声也此鼍鼓非上章贲鼓周礼鼓人所谓以晋鼓鼓金奏者是也陈云其制大以短所以鼓金奏非所以节乐鼔人掌六鼓四金之音声而晋鼓居一焉鏄师掌金奏之乐岂晋鼓欤按上章贲鼓举其最大者言之此章鼍鼓则以始作者言之葢自鼍鼓鼓众而后蒙防始作乐也毛云有眸子而无见曰蒙无眸子曰防孔云蒙防皆无目之名就无目之中以为等级蒙者言其蒙蒙然无所见即今之青盲者也朦有眸子则防当无蒙之小别也故春官瞽蒙注郑司农云无目朕谓之瞽有目朕而无见谓之蒙有目而无眸子谓之防亦与此同此则对而为名其总则皆谓之瞽又文选注云无珠子曰蒙珠子具而无见曰防愚按前説皆未尽蒙右施蒙童蒙也是防而无见者防右施叟长老之称是老而无见者总谓之瞽耳礼云御瞽几声之上下国语云蒙防修声奏説文云进也严粲云乐之更端曰奏故九成谓之九奏官所曰公即夙夜在公之公言奏乐于公所也古奏乐皆以瞽以其善聼而审于音也】<br />

                    <br>
                        　　灵台四章二章章六句二章章四句【毛郑作五章章四句今从朱传丰氏本有六章详见第四章下　序云民始附也文王受命而民乐其有灵德以及鸟兽昆虫焉按如此説将置后二章于何地且民之归周久矣谓至此而始附何欤东箂吕氏谓前二章乐文王有台池鸟兽之乐也后二章乐文王有钟鼓之乐也皆述民乐之词也朱子从之似已然辟廱作人论乐兴化乃文王制作之大者诗人于于乐二句特叠言之其郑重之意殆可想见而仅以为如寻常之奏乐娱耳云乎孟子所谓与民偕乐同乐者乃引君之词其实圣人无皇乐也子贡传以为训成王之诗既未有以信其然申培説从而衍之谓文王迁都于丰作灵台以齐七政奏辟雝周公述之以训嗣王所谓奏辟雍者葢误袭庄子之説其陋斯甚】<br />
　　臣工耕耤也【乐记言武王祀乎明堂而民知孝朝觐然后诸侯知所以臣耕籍然后诸侯知所以敬然则此诗其武王之诗欤籍本作耤説文云帝耤千畆也古者使民如借故谓之耤通作借祭义云天子为借千畆冕而朱纮躬秉耒诸侯为借百畆冕不青纮躬秉耒以事天地山川社稷先古以为醴酪齐盛于是乎取之敬之至也又云耕籍所以教诸侯之养也邹忠云夫明堂朝觐则我将载见诸诗是已至耕籍岂容无诗此诗嗟臣工正指公卿大夫之属至嗟保介则义益显然其为耕籍而戒农官益可据矣】<br />
　　嗟嗟臣工【东韵】敬尔在公【东韵】王厘尔成【自此以下俱无韵未详】来咨来茹【赋也嗟嗟孔頴达云叹声嗟而又嗟重叹以呼之按篇中言嗟嗟者二而意各别此为叹而美之下则叹而勅之也工毛传云官也臣工通三公九卿诸侯大夫百吏而言公朱子云公家也敬尔在公言能恪供于在公家之事即从王耕耤之礼也厘説文云家福也尔指臣工也成説文云就也邓元锡云王厘尔成者言王受厘尔实成之则敬之效也来来诸臣也咨説文以为谋事也茹尔雅云啜也方言云食也王与诸臣躬耕帝耤祭于先农事竣受厘而归美于臣工之克敬故大礼告成于是进而与之谋事且进而与之饮食也来咨即下章勅保介命众人之事来茹则受厘之余共分神惠耳礼月令篇孟春之月乃择元辰天子亲载耒耜措之于参保介之御间师三公九卿诸侯大夫躬耕帝籍天子三推三公五推卿诸侯九推反执爵于大三公九卿诸侯大夫皆御命曰劳酒周语虢文公曰农祥辰正日月底于天庙土乃脉发先时九日稷告王曰距今九日土其俱动王其祗袚监农不易王乃使司徒咸戒公卿百吏庶民司空除坛于借命农大夫咸戒农用先时五日瞽告有协风至王即齐宫百官御事各即其齐三日王乃淳濯飨醴及期鬰人荐鬯牺人荐醴王祼鬯飨醴乃行百吏庶民毕从及借后稷监之膳夫农正陈借礼太史賛玉王敬从之王耕一墢班三之庶人终于千亩其后稷省功大史监之司徒省民大师监之毕宰夫陈飨膳宰监之膳夫賛王王歆大牢班尝之庶人终食今按五推九推省功省民即此诗所云敬尔在公者膳夫农正陈借礼则祭先农之事其反执爵于大寝及膳夫賛王歆大牢所谓王厘者也酒则公卿诸侯大夫皆御太牢则班共尝之所谓来茹者也】　嗟嗟保介维莫【陆德明本作暮】之春【丰氏本作维春之莫】亦又何求如何新【丰本作亲】畬于【音乌】皇来牟将受厥明明昭上帝迄用康年【丰本作年康】命我众【丰本作烝】人庤乃钱镈奄观铚艾【丰本作获　赋也此下皆勅农官之辞嗟嗟觧见上章朱子云保介见月令吕览其説不同然皆为借田而言按月令天子亲载耒耜措之于参保介之御间郑注保介以为车右也保犹衣也介甲也人君之车必使勇士衣甲居右而参乘备非常也孔頴达云车右及御人皆是参乘于时天子在左御者在中车右在右言置此耒器于参乘保介及御者之间也保即襁保保谓小被所以衣覆小儿故云保犹衣也今按以衣训保义已难通就如所云车右置勇士以备非常固非农官也而使之劝农于理疎矣高诱注吕览惟云保介副也朱子増其义曰盖农官之副也夫以介为副似矣然保字当作何觧且以保介为农官之副则以何者为农官之正乎愚意保介即周礼遂人之官介当通作界田有经界保防其经界不使相混谓之保介遂人职所云以土地之图经田野造县鄙形体之法皆有地域沟树之而月令亦云王命布农事命田舍东郊皆修封疆审端径术是皆保介之义也以韩诗外传明之楚庄王寝疾卜之曰河为祟大夫曰请用牲庄王曰止古者圣王之祭不过望濉漳江汉楚之望也寡人虽不德河非所获罪也遂不祭三日而疾有廖孔子闻之曰楚庄王之霸其有方矣制节守职反身不贰其霸不亦宜乎诗曰嗟嗟保介庄王之谓也传意以庄王能自守其疆界不越境以求福故引此诗然则介之通作界其义亦昭然矣维莫之春二句反语也如何新畬问辞也莫春朱子云斗柄建辰夏正之三月也新新田也畬孙炎云和也田舒缓也按尔雅説文皆谓田三嵗曰畬而尔雅又谓田二嵗曰新田惟郑坊记注云二嵗曰畬】【三嵗曰新田诗诂深然其説今从之详见采芑篇王于耕籍礼毕嗟呼保介之官而告之曰时不可失也土不可芜也孟仲二春正田工毕举之时倘过此而春莫则时已过矣尔为农夫者将何所求乎欲其不违农时也田之甫垦者有三嵗之新焉有二嵗之畬焉虽已成田而未能与久垦之田埒也尔农夫之有新畬者今亦曾如何加功否乎欲其无旷地利也于亦叹声皇通作煌光华之貌故尔雅训为华郑笺训为美也来牟觧见思文篇于皇来牟据耕耤时所见而言也将受厥明者言将享受此来牟之获其事明明可必无差爽也邹云或疑寅月安得有来牟然麦种在南方下于亥月其在北方则下于酉月金王而生火王而死备四时之气谓之首种而此但云将受则亦未遽受也明昭上帝本祈谷上帝而言迄説文云至也康毛传云乐也康年即孟子所云乐嵗也言自郊而祈谷之后不独来牟之熟可必而已此上帝之意甚照然至于西成之时又将用此丰年之庆以赐我故宜亟勉力于农事如下文所云也罗愿云郑司农注稻人称今时谓禾下麦为荑下麦言芟夷其禾于下种麦又注薙氏云俗间谓麦下为荑言芟夷其麦以其下种禾豆则是卒嵗之间无旷土闲民矣众人郑云庶民也命我众人使保介转命之也庤説文云储置屋下也尔雅云具也钱説文云铫也古田器世本云埀作铫季本云钱之为铫説者不详宋仲子注铫为刈则鋞本刈器而刈器又有一铫不知其为何物矣据孔氏以铫为七遥反即今之锹一谓之锸所以起土可用于耕盖耜类耳尔雅铫作云谓之疀方言云燕之东北朝鲜洌水之间谓之宋魏谓之铧或谓之鍏江淮南楚谓之臿赵魏谓之喿东齐谓之梩镈毛云鎒也鎒亦作耨世本云垂作鎒韦昭李巡皆云锄也郭璞云锄属广雅云定谓之耨尔雅云斪斸谓之定吕氏春秋云耨柄尺此其度也其耨六寸所以间稼也字诂云头长六寸柄长一尺高诱云耨芸苖也六寸所以入苖间也考工记云攻金之工段氏为镈器又云粤之无鏄也非无镈也夫人而能为镈也钱耕时所用镈耘时所用庄子所云春雨日时草木怒生铫耨于是乎始修是也奄者徧覆之义奄观者徧观之也铚刘熈云获铁也説文云获禾短鎌也艾通作刈郑云芟末曰艾铚艾者用铚以刈禾也孔頴达引管子云一农之事必有一铚一耨一铫然后成农盖此三器者分耕耘刈三用阙一不可故云然承上言天既将赐我以康年矣凡我众人可不尽人事以承天意乎必具其铫耨以待用及至秋成则尔农官又当徧观之以验其铚获之多少书曰惰农自安不昬作劳不服田亩越其罔有黍稷此始之所以不能已于命而卒之所以不能已于观也周语虢文公曰古者大史顺时土阳瘅愤盈土气震发太史告稷曰自今至于初吉阳气俱烝土膏其动弗震弗渝脉其满眚谷乃不殖稷则徧戒百姓纪农协功曰隂阳分布震雷出滞土不备垦辟在司防乃命其旅曰狥农师一之农正再之后稷三之司空四之司徒五之大保六之大师七之太史八之宗伯九之王则大狥耨获亦如之民用莫不震动恪恭于农修其疆畔曰服其鏄不觧于时财用不乏民用和同按虢公之言与此章语意一一脗合亦可以见此诗为耕耤而作彰彰无疑矣】<br />
　　臣工二章一章四句一章十一句【旧作一章十五句　序及蔡邕独断皆云诸侯助祭遣于庙之所歌也邓元锡为之説曰王祭郊社宗庙亲耕耤百工终亩供明粢焉敬之矣祭讫受厘臣工来助祭者于庙临遣之又申助以豫农谷受明康之赐为后祀端焉于是知先工事鬼神之忠也靡时怠忘也慎终如始慎始于终也教之至也礼尝之日卜来嵗之芟狝之日卜来嵗之戎社之日卜来嵗之稼其豫一也祭先祼鬯先黍稷清酒故重之呜呼于受厘之终惟受明之始于受明之始惟铚艾之终终始不失于敬其惟臣工乎次之颂以为是交神明之本也其论信美矣顾不知保介之説乃天子耕耤所用载在月令吕览甚明若遣诸侯而自呼保介何不相蒙之甚抑岂诸侯亦有保介也而郝敬又强觧之谓天子于诸侯将行而呼其车右亦犹敢告仆夫之意善乎邹忠之闻之也曰以卑告尊不敢斥言故虞箴有敢告仆夫之説若以君训臣何必尔止有因卑以达尊者岂有因卑以达卑者乎申培説则以为祭先农之诗今按祭先农亦耕耤中之一事然此诗意重在劝农不专为祭咏耳朱子但以为戒农官之诗果尔当与劳使臣遣戍役诸篇同在小雅不应列颂中矣子贡传阙文】<br />
　　白驹饯箕子也【出邹忠诗传闱　陈际泰谓白宋色客宋号言授之絷以絷其马颂之有客已言之矣其诸留微子与其子孙之诗欤邹氏直以为饯箕子也其説云殷人尚白至周犹仍其色乘彼白驹非殷士而何受之以絷维隆之为嘉客至公侯不足挽空谷之辙而尚冀其无金玉尔音此其意何笃摰然卒不彊留者以贤者固各有志无苦相逼也尝观肤敏之亿丽侯服周京者不为少矣且以不如夏迪简在王庭服在大僚为憾所谓伊人何独可近不可攀如此则予又意非它人必箕子也盖周人诚不吝公侯之爵以宠殷献臣而箕子自靖罔为臣仆岂肯变其初志武王亦不敢彊臣之故访范之后即封之朝鲜雅謌白驹颂謌有客要之皆此志也夫殷有三仁微箕犹并在而予独以如玉目箕子者盖微子向已行遯矣若如抱器奔周之妄説则必非倐来而忽去今朝今夕何烦絷焉若既就封则固已膺桓圭而为上公矣尔公尔侯又何劝焉即返斾宋都亦未可云遁思也夫维箕子释囚而陈范陈范而又不为臣是以有朝鲜之长往在彼空谷此行是已无金玉尔音其有味乎洪范之言而更祈嗣音乎予故曰白驹饯箕子也按书序云武王胜殷杀受以箕子归作洪范书洪范篇云惟十有三祀王访于箕子王乃言曰呜呼箕子惟天隂隲下民相协厥居我不知其彛伦攸叙箕子乃言曰我闻在昔鲧陻洪水汨陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙初一曰五行次二曰敬用五事次三曰农用八政次四曰协用五纪次五曰建用皇极次六曰乂用三德次七曰明用稽疑次八曰念用庶征次九曰向用五福威用六极苏轼云箕子之不臣周也而曷为为武王陈洪范也天以是道畀之禹传至于我不可使自我而絶以武王而不传则天下无可传者矣故为箕子者传道则可仕则不可史记云武王既克殷访问箕子乃封于朝鲜而不臣也洪范大传云武王胜殷继公子禄父释箕子囚箕子不忍周之释走之朝鲜武王闻之因以朝鲜封之班固汉书云昔殷道衰箕子去之朝鲜教其民以礼义田蚕织作为民设禁八条相杀以当时偿杀相伤以谷偿相盗者男没入为其家奴女为婢欲自赎者人五十万虽免为民俗犹羞之嫁娶无所讐是以其民终不相盗无门户之闭妇人贞信不滛辟可贵哉仁贤之化也范晔后汉书云昔箕子违衰殷之运辟地朝鲜回顽薄之俗就寛畧之法行数百千年故东夷通以柔谨为风异乎三方若箕子之省简文条而用信义其得圣贤作法之原矣竹书云武王十六年箕子来朝史记云箕子朝周过故殷墟伤故都宫室毁圯禾黍生焉欲哭不可欲泣则为近妇人故作麦秀之歌曰麦秀渐渐兮禾黍由由兮彼狡童兮不与我好兮殷之遗民闻之莫不流涕盖箕子自入周后其出处之见于传记者如此当释囚之后因而陈范其时箕子已不肯仕周而周人亦不忍违其意聼其行遯不问所徃厥后避地朝鲜渐渐有闻乃始从而封之箕子见周之所以待已者能尽其道故又复朝周诵麦秀之歌其情甚悲故国而其心实公天下斯固周人之所恋慕而不能已已者也是诗若为箕子作定在陈范后逊荒之时决不在封朝鲜来朝之日观勉尔遁思语可见】<br />
　　皎皎白驹【音钩后同】食我苖【萧韵】絷之维之以永今朝【萧韵丰氏本作鼂】所谓伊人于焉逍【丰本作消】遥【萧韵　赋也月白曰皎借以形马色之白陆德明以为洁白也重言之者驾车非一马也驹觧见皇皇者华篇白驹箕子所乘按公羊注云礼天子马曰龙高七尺以上诸侯曰马高六尺以上卿大夫曰驹高五尺以上箕子若已受五等之封即宜乘六尺以上之马今乃乘驹者不受周爵故退而就卿大夫之服白者殷所尚之色与振鹭有客义同我诗人自谓也説文云田不耕者苖説文云艸生于田者又严粲云谷之始生曰苖艸之类始生亦曰苖本草多言春夏采苖是也若以纳稼在则不名苗矣絷説文亦作云绊马足也维毛传云系也公羊传云牛马维娄旧説系马曰维系牛曰娄也孔颖达云谓系靷也在胸曰靷永长朝旦也得贤人与之话言则觉此朝旦为久语所谓共君一夜话胜读十年书也以永今夕放此伊郑云当作繄繄犹是也伊人严云犹言彼人也不斥言之以致其叹想之意焉何也与焉有之焉同郑云语助之焉假借为焉有之焉因借而借也逍字説文无觧与遥联文苐云犹翱翔也今按遥本训远逍虽无觧以字形求之当与赵同意赵者趋也然则逍遥乃是趋而至逺犹言远逰也我欲留伊人而伊人若不可留者不知彼将欲于何处而逍遥乎盖既不敢问其所往而思慕之意又不能忘周人之爱敬箕子可谓至矣】　皎皎白驹食我藿【药韵】絷之维之以永今夕【叶药韵祥龠翻】所谓伊人于焉嘉客【叶药韵克各翻　赋也藿本作説文云尗之少也或以为豆叶又尔雅云蔨鹿其实莥郭璞云今鹿豆也叶似大豆根黄而香蔓延生本草云味苦苖似豌豆人取以为菜亦微有豆气又原始云香草也未详孰是夕暮嘉美也嘉客犹云嘉賔言是人也将欲于何处为嘉賔而使我不得亲就乎】　皎皎白驹【叶尤韵居侯翻此章六句驹侯游三字一韵思期思三字一韵各隔句为韵亦竒体也】贲然来思【支韵】尔公尔侯【尤韵】逸豫无期【支韵】慎【丰本作眘】尔优游【尤韵】勉尔遁【陆德明丰本俱作陆本又作遯】思【见上赋也贲易説文皆云饰也曰贲然者朱子云光采之貌谢枋得云贤人所过之地山川草木皆有精采思语】<br />

                    <br>
                        　　【辞贲然来思望其既去而复来也尔指箕子也前二章因其欲别去而不知所适则想像之曰伊人末章因其既别去而终不可留则摹拟之曰其人唯此章乃对语丁宁之辞故称尔也公侯爵之贵者逸通作佚安佚不劳也豫刘熈云舒也通作预説文云安也期説文云防也言尔若为公为侯则将勤劳国事无有逸豫之期时盖箕子决意不肯臣周而周人亦不敢拂其意也宋人经义云以尔为公则夙夜在公以尔为侯则谨尔侯度劳于王事逸无期矣职思其忧豫无期矣盖为国家计则深惜贤者之去为贤者计则又深体其情之不容不去此颇得诗人防防慎説文云谨也优游旧统训为自如貌若逐字释之则各有本义优通作优本即忧字説文云行之和也今误作愁之游服防云犹流也尔雅顺流而下曰泝游歩行为獶舟行为游皆借以象其出入自得之意慎尔优游者言尔既无公侯之责可以优游适志矣犹当慎自保防母或有乖卫生之节盖将以期后防也勉説文云强也遁本作遯易云退也説文云逃也思亦语辞如上文来思之例勉尔遁思言尔虽决意行遯犹望其时时勉图一来不以既遁而遂已也语意与贲然来思相应】　皎皎白驹在彼空【文选注作穹】谷【叶沃韵俞玉翻】生刍一束【沃韵】其人如玉【沃韵】毋【陆本作无】金玉尔音【侵韵】而有遐心【侵韵　赋也此章人已别矣因极賛其人之美而仍致其拳拳思慕之意谷书注以为两山闾流水之道也刍刈草也觧见绸缪篇生刍杜诗所谓青刍也乘马而行于空谷其地寂寞无人徃来但见行李萧然惟有新刈生草一束以供秣马之用高风盖可挹矣其人如玉以象其品之贵亦自其出处之节见之坚不可磷洁不可淄堪比徳于玉也此四语目极行晖隐然丰采在望汉邹长倩与公孙书云夫人无幽显道在则为尊虽生刍之贱也不能脱落君子故赠君生刍一束诗人所谓生刍一束其人如玉也郭泰以防归徐穉来吊以生刍一束顿泰庐前而去泰曰此必南州高士徐孺子也诗不云乎生刍一束其人如玉吾不堪此喻耳毋金玉尔音者言毋得自爱音声贵如金玉盖终望其来而有以教诲我也旧説但以为传书相问讯似未切遐説文云远也行遯之后若终靳一来则是有远心于我矣是诗也倘亦武王所作其醉心于洪范之训者深乎曹氏学佺云诫其遁思之慎勉而勿怀金玊之遐心盖今日以嘉客留之者实他日以公侯期之也噫孰知箕子之适于东方哉】<br />
　　白驹四章章六句【子贡传以为周公制作礼乐用之燕享此诗所以燕贤也玩诗中絷维空谷等语明是贤者不肯仕于其国而以为燕贤之诗可乎申培説则谓贤者将隐去王者留之而作是诗夫杲留之自上贤者亦不应决去若是是惟若箕子者乃不可留耳序以为大夫刺宣王郑云刺其不能留贤也宣王之末不能用贤贤者有乘白驹而去者而文昌化书亦云宣王以四方无虞于心少怠一曰师氏韦仲将諌章方上天威肃震置韦于理于是道德之士老成之人有翻然而去者予心忧焉乃作白驹之诗以为讥刺劝王留意贤才寛容受谏使有位者无去志已去者冀其来归隐迹者期于愿仕诗闻于上上意感焉于是诏告在庭责躬悔过复韦之职束帛弓旌日遣无虚未防清议归美士风蔼盛天下复见成康化矣序因篇次与宣王诸诗相错遂以为宣王事文昌化书则好事者因序説而附益之要未足信陈乐书则引古琴曲谓衰世失朋友而作亦影响之辞若仪礼投壶篇云凡雅二十六篇共八篇可歌歌鹿鸣貍首鹊巢采蘩采苹伐檀白驹驺虞八篇废不可歌七篇商齐可歌也三篇间歌按投壶所以歌此者当是以其出处有合于君子之道故以之娱賔耳】<br />
　　小宛教康叔毖酒也商受酗酒天下化之妹土商之都邑染恶尤甚武王以其地封康叔故作此诗以诫之与周书酒诰相表里【康叔名封文王子武王弟汉儒惑康诰篇首四十八字有周公作雒之语遂谓康叔受封在成王世今按篇中曰孟侯朕其弟小子封又曰乃寡兄朂肆汝小子封在兹东土其为武王之辞明甚篇首四十八字宋儒定以为雒诰脱简是也蔡沉云或谓康叔在武王时尚防故不得封按汲冡周书克殷篇言王即位于社南羣臣毕从毛叔郑奉明水衞叔封传礼召公奭賛采师尚父牵牲史记亦言衞康叔封布兹与汲书大同小异康叔在武王时非防亦明矣且康叔文王之子叔虞成王之弟周公东征叔虞已封于唐岂有康叔得封反在叔虞之后必无是理也吴氏云先儒谓康叔受封时尚防者以此书称小子之故康叔与武王周公皆太姒之子安得为尚防今陜右之俗凡尊命卑贵命贱虽长且老者亦以小子呼之此所谓小子亦然按康诰酒诰二篇皆同时之作纣以酒亡国余习犹存康叔所封在殷故墟故武王深诫之欲其刚制于酒为臣民倡其后周公作无逸以训成王亦曰无若殷王受之迷乱酗于酒徳哉葢惕心于坠命之故者深矣今节録酒诰之文于此以表此诗立言之意王若曰明大命于妹邦乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀天降威我民用大乱丧德亦罔非酒惟行越小大邦用丧亦罔非酒惟辜文王诰教小子有正有事无彛酒越庶国饮惟祀德将无醉惟曰我民迪小子惟土物爱厥心臧聪聼祖考之彛训越小大德小子惟一王曰封我西土棐徂邦君御事小子尚克用文王教不腆于酒故我至于今克受殷之命王曰封我闻惟曰在昔殷先哲王不敢自暇自逸矧曰其敢崇饮在今后嗣王酣身厥命罔显于民祗保越怨不易诞惟厥纵滛佚于非彛用燕丧威仪民罔不尽伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗惟徳馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜王曰封子不惟若兹多诰古人有言曰人无于水监当于民监今惟殷坠厥命我其可不大监抚于时予惟曰汝劼毖殷献臣侯甸男卫矧太史爻内史爻越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒厥或诰曰羣饮汝勿佚尽执拘以归于周予其杀又惟殷之迪诸臣惟工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀王曰封汝典聼朕毖勿辨乃司民湎于酒】<br />
　　宛【释文作菀】彼鸣鸠翰飞戾【文选注作厉】天【先韵亦叶真韵汀因翻】我心忧伤念昔【春秋繁露作彼】先人【真韵亦叶先韵如延翻】明发不有怀二人【见上　兴而比也宛毛传云小貌按説文宛或从心作惌考工记函人云凡察革之道眂其鑚空欲其惌也注亦觧惌谓孔小貌则宛义训小明矣鸣鸠毛传云鹘雕也尔雅以为鶌鸠郭璞云似山鹊而小短尾青黑色多声今江东亦呼为鹘鸼字林作骨鸼云小种鸠也罗愿云鶌鸠春来冬去备四时之事故少皥以为司事之官陆佃云一名鸣鸠月令所谓鸣鸠拂其羽者是也一名鸴鸠庄子所谓蜩与鸴鸠笑之者是也葢此似山鹊而小释鸟曰鸴山鹊故此一名鸴鸠又其多声故一名鸣鸠也性食桑葚然过则醉而伤其性而陆玑云鹘鸠一名斑鸠葢斑鸠似鹁鸠而大鹁鸠灰色无绣项隂则屏逐其匹晴则呼天语曰天将雨鸠逐妇者是也斑鸠项有绣文斑然故曰斑鸠则与此鹘鸠全异玑之言非今此鸟喜朝鸣故一曰鹘嘲也凡鸟朝鸣曰嘲夜鸣曰防翰广韵云鸟羽也戾通作丽附着之意许慎云鸣鸠迅其羽直刺上飞数千丈入云中其勉而飞如此陆云鸣鸠小鸟决起而飞抢榆枋时则不至而控于地而已矣今飞鸣戾天则其声亦逺闻其势亦高至惟勉强故也愚按诗兴鸣鸠亦就醉酒取义鸠耽桑椹过醉则伤其性今高飞远举则不至伤醉矣可以人而不如鸟乎我心忧伤武王忧康叔染于纣俗不知毖酒则必有丧亡之祸也念昔先人以下戒勉康叔之辞也念説文云常思也先人指文考也明发朱子云谓将旦而光明开发也怀説文云念思也二人文王之父母也念昔文王以父母之心为心当明发之时輙思亲而不能其孝如此康叔当追文王之孝则自不至丧德丧命以辱吾亲也礼祭义篇云文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明发不有怀二人文王之诗也按观此可以得诗意】　人之齐圣饮酒温克【职韵】彼昏不知壹【列女传丰氏本俱作一】醉日富【叶职韵笔力翻】各敬尔仪【支韵】天命不又【叶支韵盈支翻　赋也齐説文云禾麦吐穂上平也象形按生而齐者莫若禾麦故借以为整肃之义圣朱子云通明也洪迈云自孔子賛易孟子论善信之前未甚以圣为尊崇人之齐圣不过饮酒温克而已左传八恺齐圣广渊明允笃诚周官六德智仁圣义中和皆混于诸字中了无所异以故鲁以臧武仲为圣人伯夷伊尹栁下恵皆曰圣朱善云整肃者必不以酒而丧仪通明者必不以酒而败徳温和克胜也以温和自胜不止能胜乎酒而已郝敬云醉人多怒故不醉而怒曰奰酒诰曰厥心疾狠不克畏死惟齐圣之人醉能温克也昏闇也彼昏指纣也壹説文云专壹也字从壶徐锴云取其不泄也富备也言彼昏昧之人不知酒之为害専一惟取醉是务且日备酒食以资沈湎也一説万尚烈云壹醉日富者言能谨之于初饮不至醉则末路可持惟一醉焉则其继也遂日甚一日有不能自禁者酒使之也今俗所云入惯塲走熟路是也亦通四句一法一戒而意重在戒敬主心言仪主貌言仪本于敬则仪非外也凡丧仪之事非一而湎酒为甚故酒诰曰天降威我民用大乱丧德亦罔非酒惟行言各则不独戒康叔并欲转戒其臣若民所谓明大命于妹邦者此也天命与天威对看凡诸侯之得有其国卿大夫之得有其家士庶人之得有其身皆本于天之眷命而然也又毛云复也沈湎则天命将改一去不复来也或疑饮酒小节未必系天命之去留殊不知荡心败徳纵欲荒政疎君子而狎近幸玩冦讐而忘忧患皆自饮酒启之禹恶防酒曰后世必有以酒亡国者厯观前史其事可监晋元帝以王一言而覆杯其能植立江左宜哉一説民受天地之中以生所谓命也于是有动作威仪之节以定命也无时无处可萌一懈心才有懈心则命已弃我而去不复存矣此主义理言命较细但于戒意未切左昭元年楚公子围为令尹享赵孟赋大明之首章赵孟赋小宛之二章义葢取天命不又也】　中原有菽【丰本作尗】庶民采【叶纸韵此礼翻】之螟蛉【説文丰本俱作蠕】有子【纸韵】蜾【丰本作果説文作】蠃负【叶纸韵蒲美翻】之教诲尔子【纸韵】式谷似【纸韵丰本作佀】之【比也中原毛云原中也季本云中原旷地非八家所受之田也菽朱子云大荳也尔雅谓之戎菽戎者大也张揖云大豆菽也小豆荅也采説文云捋取也毛郑以为采藿藿者菽叶也孔云以言采之明采取其叶故言藿也今按诗言采芑采麦芑麦亦谷也安在藿可言采菽不可言采乎邓元锡云中原有菽非适有主也采者得之乃善何适主之有能者从之矣螟蛉犍为文学云桑上小青虫也似歩屈其色青而细小或在草叶上郭璞云俗谓之桑蟃亦曰戎女蜾蠃説文作蠃尔雅云蒲芦也郭云即细腰蜂也俗呼为蠮螉方言云蠭燕赵之间谓之蠓螉其小者谓之蠮螉许慎云土蠭也天地之性纯雄无子列子云纯雌者其名大腰纯雄者其名穉蠭陆玑云取桑虫负之于木空中或书简笔筒中七日而化为其子里语曰咒云象我象我法言亦云螟蛉之子殪而逢果蠃祝之曰类我类我久则肖之矣化书云蠮螉之虫孕螟蛉之子传其情交其精混其气和其神随物小大皆得其真蠢动无定精万物无定形按旧説相传皆如此惟陶隐居云今一种黒色腰甚小衔泥于人壁及器物邉作房如并竹管其生子如粟米大置中乃捕取草上青蜘蛛十余枚满中仍塞口以拟其子大为粮也其一种入芦竹管中者一名果蠃亦取草上青虫或言细腰无雌皆取青虫教祝便变成己子斯为谬矣程良孺云余乃见细腰黒蜂在竹木缝上作巢七孔以次封之孔皆衔青黄蜘蛛未半孔时即生子如粟大于蜘蛛之背仍用蜘蛛置满以泥封之数日子渐大如青屈蠖形蚀完蜘蛛乃成蛹蛹枯内出蜂啮泥口而出声与大蜂祝声无异觧頥新语云近世诗人取蜾嬴之巢毁而视之乃自有细卵如粟寄螟蛉之身以养之其螟蛉不生不死蠢然在穴中久则螟蛉尽枯其卵日益长火乃为蜾蠃之形穴窍而出葢此物不独取螟蛉亦取小蜘蛛置穴中寄卵于蜘蛛腹胁之间其蜘蛛亦不生不死久之蜘蛛尽枯其子乃成今人养晚蚕者苍蝇亦寄卵于蚕之身久之其卵为蝇穴茧而出殆物类之相似者董叶翁云蜾蠃负螟蛉埋土中而寄子其身如鸡抱子暖之而使生然其子即蜾□之子非以螟蛉之子为子载侗云尝亲见蠮螉负螟蛉入笔管有两蠮螉互飞而共营之非独阳无子而外取螟蛉之子为子也如腐草化萤亦萤宿其子于腐草既成形则自腐草而出杜诗有云幸因腐草出最精于物理杨慎云露蜂悬其巢每穴各缀一卵如粟不知用何物养之久乃渐大成蜂或谓细腰有术能禁物其祝声可聼乃其禁术也庄子曰细腰者化彼之所不可知者正谓其能禁螟蛉蜘蛛不生不死以化物身之膏润滋养其卵而成其形列子以为纯雄殆未可信置初于背曰负螟蛉之背有子乃蜾蠃之子蜾蠃使之负之正借之以孚化其子耳教子之道日渐月絫俟之自化何以异是説文云上所施下所效曰教诲晓也徐锴云丁宁诲之若决晦昧也式用谷善也式谷者沉湎之反似之言子克肖也教尔子必用善道而以身教如庶民之采菽不遗余力而让人如螟蛉之负子优游以聼其自化则庶乎可与尔相似矣上章危以命此章感以子葢身者亲之枝子者身之枝敬威仪以善吾身所以继先人也式谷以教吾子所以继吾身亦所以继先人也】　题【中论作相濳夫论作顾】彼【潜夫论丰本俱作鹡】令【叶庚韵离贞翻潜夫论释文丰本俱作鸰】载飞载鸣【庚韵】我日斯迈而月斯征【庚韵】夙兴夜毋【大戴礼韩诗外传潜夫论诗大全頴濵集传朱传读诗记严氏诗缉俱作无】忝尔所生【庚韵　兴而比也题通作睇郑笺云题之为言视睇也按説文睇目小视也令详见常棣篇载之言则也禽经注云令共母者飞鸣不相离故取为兄弟之比旧皆谓令且飞且鸣口翼俱劳无有止息以兴进修不得暇逸故毛云令不能自舍君子有取节尔东方朔亦云士所以日夜孽孽敏行而不敢怠也譬若防鸰飞且鸣矣皆附防曲觧非诗本意我武王自我也迈犹过也日月逾迈之迈武王末受命故言我日斯迈犹云日薄西山也而汝也指康叔也征犹进也汝之春秋方进未艾当勉于自修如下文所云也日月对看互举见义一説朱子云我既日斯迈则汝亦月斯征矣言当各务努力不可暇逸徐干云有进业无退功我日斯迈而月斯征迁善不懈之谓也亦通自朝至暮为夙夜兴起卧也大戴礼云言不自舎也毋禁止辞忝説文云辱也所生谓父母也敬慎其身无时不然以求无辱于父母正与首章念昔先人句相应斯言也天显之哀切于中心康叔者闻之有不戚戚然动乎韩婴云昨日何生今日何成必念归厚必念治生日慎一日完如金城诗曰夙兴夜无忝尔所生又孝经引此诗而足之曰用天之道因地之利谨身节用以养父母此庶人之孝也按孝经引诗姑断章比类云耳若论谨身之为孝岂特庶人事哉】　交交桑扈【丰本作鳸】率啄粟【沃韵】哀我填【韩诗作疹】寡宜岸【韩诗盐铁论丰本俱作犴】宜狱【沃韵】握粟出卜【屋韵】自何能谷【屋韵比也此章因民多以湎酒罹罪故举以为戒为末章发端也交交欧阳修云叅襍相乱之谓桑扈鸟名尔雅云窃脂也郭云俗呼青雀觜曲食肉喜盗脂膏食之因以名云淮南子云马不食脂桑扈不啄粟非亷也陆佃云桑扈葢一名而二种若鲁有两曾参也尔雅释鸟谓桑扈窃脂鸠鹩剖苇此桑扈之一种也又云桑扈窃脂棘扈窃丹此桑扈之一种也葢对部苇言之则窃脂者所谓青质觜曲食肉好盗脂膏者是也对窃丹者言之则窃脂者所谓素质其翅与领皆有文章者是也率啄粟正以其性之窃脂者言之也色之窃脂言浅白也又补传云或指其色或指其性实一物耳率通作卫循也谷也觧见七月篇啄説文云鸟食也桑扈本食肉之物而今乃循谷塲以啄粟喻人不宜躭面蘖而今反沉湎也填本窴字通作阗汉西域于阗国或作窴是也阗众盛貌岸当依韩诗作犴野狗也犬所以守故谓狱为犴本作豻狱説文云确也从言谓讼言也从防二犬所以守也韩诗传云乡亭之系曰犴朝廷曰狱言哀我人斯或众或寡鲜不罹于在外之犴在内之狱者推其所以皆酒之为也两言宜字悲惨可掬握説文云搤持也陆佃云持五指也在外为持在内为握严云史日者传曰卜而有不审不见夺糈见古以粟问卜也自从也谷善也握粟出卜葢欲求所以禳灾祈福者亦商人尚鬼之遗习则然但其所为如此亦从何能善乎妹土染纣恶已深其时以湎酒获罪者必比比而是故武王云然酒诰曰羣饮女勿佚尽执拘以归于周予其杀此之谓也乐记云夫豢豕为酒非以为祸也而狱讼益繁则酒之流生祸也又桓寛云方今律令百有余篇文章繁罪名重郡国用之疑惑或浅或深自吏明习者不知所处而况愚民乎此断狱所以滋众而民犯禁也诗云宜犴宜狱握粟出卜自何能谷刺刑法繁也虽非诗意亦恍惚相近】　温温恭人如集于木【屋韵】惴惴小心如临于【中説作空丰本作深】谷战战兢兢【蒸韵韩诗外传此句下有如临深渊四字】如履薄氷【蒸韵丰本作仌　赋也承上章言民湎酒之生祸如此康叔身居民上可不益知所以自毖乎酒语言矧汝刚制于酒意正如此温温毛六和柔貌恭人谦恭之人鸟栖曰集如集于木徬徨踧踖不敢自安葢状其温恭之容如此即第二章言温克之意荀子云行而拱翼非渍淖也立而俯项非系戾也偶视而先俯非恐惧也然夫士欲独修其身不以得罪于比俗之人也惴説文云忧惧也主心言惴惴以状小心如临于谷恐其陨越以状惴惴即第二章言敬仪之意温温恭人惴惴小心皆指好修君子而言欲康叔取法也韩诗外传孙叔敖遇狐丘丈人狐丘丈人曰仆闻之有三利必有三患子知之乎孙叔敖蹙然易容曰小子不敏何足以知之敢问何谓三利何谓三患狐丘丈人曰夫爵高者人妬之官大者主恶之禄厚者怨归之此之谓也孙叔敖曰不然吾爵益高吾志益下吾官益大吾心益小吾禄益厚吾施益博可以免于患乎狐丘丈人曰善哉言乎尧舜其犹病诸诗曰温温恭人如集于木惴惴小心如临于谷按此于诗防不甚合然亦格言也战战二句勉励康叔之辞觧见小旻篇康叔取法于温温惴惴之贤者当益战兢自持时时如履薄氷而恐防者然则自不敢湎酒而不至以先父母之遗体行殆矣今按孝经论语所引战战兢兢之诗皆有如临深渊之句味其语意正与此诗之言有怀二人毋忝所生互相脗合非小旻诗也孝经云非先王之法服不敢服非先王之法言不敢道非先王之德行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙葢卿大夫之孝也论语云曾子有疾召门弟子曰启予足启予手诗云战战兢兢如临深渊如履薄氷韩诗外传引此章全文亦有七句当是二诗文法相类因而相混耳刘向云存亡祸福其要在身圣人重诫敬慎所忽谚曰诫无垢思无辱夫不诫不思而以存身全国者亦难矣诗曰战战兢兢如临深渊如履薄氷此之谓也董鼎云古之为酒本以供祭祀灌地降神取其馨香下达求诸隂之义也后以其能养阳也故用之以奉亲养老又以其能合欢也故用之冠婚宾客然曰宾主百拜而酒三行人曰终日饮酒而不得醉焉未尝过也自禹饮仪狄之防酒而疏之宁不谓其太甚已而亡国之君败家之子接踵于后世何莫繇斯然则文王之教不惟当明于妺邦家冩一通犹恐覆车之不戒也又按武王觞豆铭曰食自枤食自杖戒之防防则逃又觞铭曰乐极则悲沈湎致行社稷为危可与此诗及酒诰互相发】<br />

                    <br>
                        　　小宛六章章六句【小宛之义觧见小旻篇子贡传申培説丰氏本篇名俱作鸣鸠今按左传赵孟赋小宛则小宛之名旧矣子贡传诸书所以变称鸣鸠者以国语秦伯燕公子重耳赋鸠飞遂妄意此名非古耳岂知国语所载秦伯赋鸠飞公子赋河水原非篇名第摘本章中二字自是文家变体其实鸠飞之篇仍名小宛犹之河水之篇仍名硕人也　序云大夫刺宣王也郑以当为刺厉王之诗要皆无所据唐孔氏又径改为刺幽王而郝敬且从而曼衍其説谓鸣鸠即雎鸠引本草食布谷佩其骨令夫妇和以刺幽王之黜申后又觧二人为宣王与姜后引礼鸡初鸣适父母舅姑所为明发不寐刺幽王夫妇乖离中原采菽比太子见黜在外螟蛉负子比申侯扶太子召犬戎诲子式谷刺王庶夺嫡眷令刺伯服兄弟乱伦附防如此亦不根甚矣朱子则以为此大夫遭时之乱而兄弟相戒以免祸之诗申培説袭朱而不显其世要亦依附文义而想像为之辞者不必有所根着也】<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷九<br />
<经部,诗类,诗经世本古义><br />
　　钦定四库全书<br />
　　诗经世本古义卷十之上<br />
　　明　何楷　撰<br />
　　周成王之世诗五十篇<br />
　　闵予小子武王既葬而祔主于庙【出殷大白诗经副墨】嗣王朝于庙也【岀序　嗣王者成王也朝于庙者朝于武王所祔之庙则王季庙是也左传云凡君薨卒哭而祔祔而作主礼檀弓篇云卒哭曰成事是日也以吉祭易丧祭明日祔于祖文殷练而祔周卒哭而祔仪礼士虞礼篇云将旦而祔则荐卒辞曰哀子某来日某隮祔尔于尔皇祖某甫尚飨明日以其班祔曰孝子某孝显相夙兴夜处小心畏忌不惰其身不宁用尹祭嘉荐普淖普荐溲酒适尔皇祖某甫以隮祔尔孙某甫尚飨贾公彦云欲使死者祔于皇祖又使皇祖与死者合食故须两告之尹祭者脯也嘉荐者葅醢也普淖者黍稷也普荐者铏羮也溲酒者酿酒也此诗首三句明在丧中之辞又有皇祖夙夜之语大都与仪礼合其为既葬卒哭隮祔于庙之祭无可疑矣】<br />
　　闵予小子遭家不造【皓韵叶宥韵徂候翻】嬛嬛【石经丰氏本俱作防防汉书崔灵恩本俱作焭焭文选注俱作惸惸】在疚【宥韵说文陆德明本俱作防】于【音乌后同】乎皇考【皓韵】永世克孝【叶宥韵许候翻】念兹皇祖陟【山堂诗考作徙】降【山堂诗考作肇】庭【叶经韵他定翻汉书作廷】止维予小子夙夜敬【叶经韵读如径吉定翻】止于乎皇王【阳韵】继【丰本作防】序思不忘【阳韵　赋也闵通作愍说文云痛也郑云悼伤之言也李氏云左传言寡君少遭闵凶予不能文是闵者居丧之称曲礼云天子未除丧曰予小子遭说文云遇也造説文云就也郑云犹成也嬛本作嬛说文云材紧也字从女乃女之轻便者故取以为小纎弱之名此成王自称也疚尔雅云病也按说文无疚字当作防李氏云左传有在疚之文亦是居丧之称也言遭逢此时我家父子不为造物所成就大统方集武王遽崩使我弱之身失所依怙正在忧病之中未知攸济也于乎叹声如乌之吁呼也皇考解见雝篇郑云武王也永世克孝苏辙云终身能孝也愚按时武王将祔祖庙故特举其孝而言世徳作求善继善述皆武王克孝之实念兹皇祖四句告皇祖之辞也念者成王思念之也兹此也皇祖以昭穆之序推之则王季也按古者祔庙之礼孙必祔于祖以孙与祖昭穆之位同所谓以其班祔也自太祖而下昭穆相间祖为昭则父为穆而已身复为昭祖为穆则父为昭而己身复为穆周之世次太王文王皆穆王季武王皆昭书称文王为穆考诗称武王为昭考是也太王文王之子为昭王季武王之子为穆左传曰太王之昭王季之穆文之昭武之穆是也祔之为言附也祔祭者告其祖父当逓迁于向上之庙而新死之主当入此庙也仪礼祝辞称死者之祖父为皇祖故知为王季也陟升降下也庭说文云宫中也止通作只説文云语已辞也后同陟降庭止者顔师古谓鬼神上下临其廷朱子引楚辞三公穆穆登降堂只与此文势正相似夙夜敬止即仪礼祝辞言夙兴夜处小心畏忌之意成王于祔祭之日祗告王季之庙言我思念皇祖之神灵时时徃来于此庙廷之中如在其上如在其左右今我小子将以皇考隮祔于庙夙夜畏忌不敢宁居盖爱敬交至之辞也于乎皇王二句成王自鸣其思慕也皇王武王也文王有声篇称武王为皇王可据以武王自居王位故称皇王若大王王季文王乃追王耳继序指祔庙言继昭穆之序也思不忘者言武王功德盛大天下人思慕之皆不能忘也书曰七世之庙可以观德武王永世克孝身剏鸿业异日者将为我周世世不祧之主岂徒如今日之继序以其班祔己乎烈文之诗曰无竞维人四方其训之不显维德百辟其刑之于乎前王不忘大学曰君子贤其贤而亲其亲小人乐其乐而利其利此以没世不忘也是皆思不忘之义疏也徐光啓云凡子孙不类者统承大业使谓可以佚荡自恣观此诗何等悲怆怨慕即此便是守成之本】<br />
　　闵予小子一章十一句【前汉书元帝时匡衡上疏曰昔者成王之嗣位思述文武之道以养其心休烈盛羙皆归之二后而不敢专其名是以上天歆享鬼神祐焉其诗曰念我皇祖陟降庭止言成王常思祖考之业而鬼神祐助其治也元帝崩成帝即位衡复上疏曰陛下秉至孝哀伤思慕不絶于心未有游虞弋射之燕诚隆于慎终追逺无穷己也窃愿陛下虽圣性得之犹复加圣心焉诗云焭焭在疚言成王丧毕思慕意气未能平也盖所以就文武之业崇大化之本也此说流传遁相祖述郑蔡邕皆云成王除武王之防将始即政朝于庙也申培说则云成王免丧始朝先王之庙作诗以自警朱子则云成王免武王之丧而朝于庙玩其辞知其哀未忘也又说者亦皆以皇祖指文王谓念兹皇祖者言武王能念文王即上文所谓克孝者也惟武王能念文王故成王今日亦不忍忘武王其曰夙夜敬止者即文王之敬止武王之敬胜以心法为家法也继序者继其一统相承之次序而为天子也似此铺叙其于文理亦顺惟发首三句终非免丧之语礼居丧不祭既未免丧则必无朝庙之事而此诗亦不宜载之颂中矣愚故以仪礼皇祖夙夜等语为据而断以为卒哭祔祭之诗读者试一讽咏定知不妄子贡传阙文】<br />
　　匏有苦叶邶人刺管叔之诗【出申培说　郑云邶殷纣畿内地名范云朝歌纣所都居南有牧野北有邶国罗泌云邶武庚之封漕是也今滑之白马有鄁水孟子云周公使管叔监殷管叔以殷畔子贡传云管叔以殷畔邶人风之赋匏有苦叶今按子贡传申培说二书皆后人赝托而愚独于是诗有取者以其语意较序防为近且是诗固邶诗也通章皆寓言与枚乗谏吴王书相类】<br />
　　匏【周礼注作苞】有苦叶【韵】济有深涉【叶韵】深则厉【霁韵亦叶屑韵力薛翻説文丰氏本俱作砅】浅则掲【霁韵亦叶屑韵丘杰翻　比也匏者苦匏也陆佃云长而瘦上曰瓠短颈大腹曰匏传曰匏谓之瓠误矣盖匏苦瓠甘复有长短之殊定非一物也子曰吾岂匏也哉焉能系而不食系而不食苦故也鲁语诸侯伐秦及泾不济叔向见叔孙穆子穆子曰豹之业及匏有苦叶矣叔向曰苦匏不材于人共济而已鲁叔孙赋匏有苦业必将涉矣韦昭注谓匏不可食但佩之可以渡水是也诗义疏云匏叶小时可以为羮又可淹煑极美河东及播州常食之八月中坚强不可食故云苦叶严粲云苦匏经霜其叶枯落然后干之腰以渡水今匏尚有苦叶则其匏未坚不可用也济朱子云渡处也深者浅之对朱子云行渡水曰涉又陆佃云匏记时也言匏有苦叶则济有深涉矣庄子以为秋水时至百川灌河秋水涨之时也冬水缩之时也匏亦可以济水故诗以纪济有深涉之时厉通作砅说文云履石渡水也字从水从石防意浅说文云不深也掲说文云髙举也褰裳渡水之称诗人之意言匏未可用而渡处之水方深则尚难以徒行而涉也有人焉曰我于深处则累石以涉之我于浅处则褰裳以涉之不问水之浅深惟期于渡而已则亦防行不顾之甚矣以比殷无复兴之理周无可图之机管叔以殷畔亦如无匏而涉深者然不自致殒身不止也论语荷蒉之讥孔子曰莫己知也斯己而已矣深则厉浅则掲意亦同此盖讥其可已而不已非度量浅深之说也】有弥济盈【庚韵】有鷕雉鸣【庚韵】济盈不濡轨【叶有韵已有翻】雉鸣求其牡【有韵　比也弥本作濔说文云满也济即上章济有深涉之济盈满也鷕说文云雌雉声字从鸟唯赵頥光云唯者譍声也雄唱雌龢故从唯雉野鸡也徐锴曰雉豸豸然介直貌春秋运斗枢云玑星散为雉罗愿云雉耿介之禽应义气其鸣以颈相勾沈万钶云雉火畜也感于阳而有声先鸣而后鼓翼化书云雉不再合信也详见雄雉篇濡毛传云渍也轨説文云车辙也辙者车迹也车轮所辗迹也又诗诂云轊也车轴之端贯毂者名为轊毂末之小穿容轊者名为轵少仪注谓轨与轵于车同谓轊考工记注谓轵轊二名俱非轨皆非也罗中行云车轮广狭高下皆定于轨轨同则辙迹亦同后人因谓车辙亦曰轨曲礼尘不出轨以髙下言中庸车同轨以广狭言盖车轮崇六尺六寸轨居轮中若濡轨则水深三尺三寸也毛传则谓繇辀以上为轨按说文轨从车九声軓音范车轼前也从车凡声经文轨牡相叶非凡声也然轨有二义当以说文之解为正牡说文云畜父也尔雅云飞曰雌雄走曰牝牡济盈无不濡之理而涉者贪于必进谬谓不能濡辙以比不义之人自以其所行为无伤而为之也雌雉喻管叔管叔为周同姓当忠于周今乃挟武庚以叛是求其异类之牡也张学龙云诸家以牡鸡雄狐为证言飞走通也殊不识诗人之意曰当濡其辙今乃不濡其辙迹是大可怪也当求其雄今乃求其牡兽是大异常也如此寻之则得诗人之意矣】　雝雝【尔雅埤雅作噰噰今石经作雍雍】鸣鴈【叶翰韵鱼旰翻开元五经文字音岸史记鴈门正义云鴈当为岸声之误也说文本作雁从佳从人厂声其从鸟作鴈者鹅也徐锴云从雁省声伪物也鹅鹄似雁而德不然故凡以伪乱真者曰鴈韩非子齐伐鲁索谗鼎鲁人以其鴈徃齐人曰鴈鲁人曰真今文以鴈为赝而以雁为鴈盐铁论作□】旭【易释文引诗作旴埤雅作朝】日始旦【翰韵】士如归妻迨冰未泮【翰韵比也雝本鸟名即雝渠也其鸣声和故谓和鸣为雝雝鴈本作雁鸟名畏寒秋南春北谓之阳鸟又名朱鸟其飞翔有次序记谓兄弟之齿鴈行是也羊祜赋云排云墟以颉颃汰弱波以容与进凌厉乎太清退嬉游乎渚鸣则相和行则接武前不絶贯后不越序齐力不期而并至同趣不要而自聚愚按此以比周公于武王有兄弟之亲尽忠王室其和声逺闻管叔亦武王之弟而图为不轨则是鴈之不若也旭说文云日旦出貌孔颖逹云旭者明着之名故为日出旦字从日见一上一地也徐锴云日出于地也此以比周室方兴之象又盐鐡论引诗云雍雍鸣□旭日始旦登得前利不念后咎故吴王知伐齐之便而不知干遂之患秦知进取之利而不知鴈门之难是以知一而不知十也愚按依此则为嘲刺管叔之辞亦通归妻者谓使之来归于己丰坊云古人诗文多倒句法妇人谓嫁曰归娶妻而曰归妻言使之嫁我亦倒意也迨本作逮尔雅云及也泮通作判说文云分也郑云冰未散正月中以前也荀卿云霜降逆女冰泮杀止家语云霜降而妇功成嫁娶者行焉冰泮农业起昏礼杀于此言士之娶妻当及九月霜降之后正月冰未泮散之前以比武庚如欲兴复当及周室王业未固之时今天下事已定矣管叔欲何为哉书所谓殷小腆诞敢纪其叙正此意也】　招招舟子【叶有韵济口翻】人涉卬【陆徳明云或作仰音同】否【有韵丰本作不】人涉卬否【同上】卬须【尔雅作防】我友【有韵　比也招说文云手呼也招之不一而足曰招招也舟子舟人主济渡者人指管叔卬尔雅云我也否说文云不也须通作防说文云待也张衡应间云虽有犀舟劲楫犹人涉卬否有须者也此言人皆徒涉我独招舟子而不徒涉则与履险防行者异矣然所以如此者我意更有所为欲须待我友而同济也盖审择所从必在忠于王室者其肯与乱贼为党乎然则此诗之作其亦民献十夫之徒与郝敬云通篇意似不属而聨络如贯珠首言深涉次章即接以济盈次言雉鸣三章即接以鸣鴈而末章舟子仍归利涉须友仍是择偶迨冰未泮语亦于济涉晻映有情且舟则不需匏矣犹然慎重如此彼厉掲者可苟焉已哉廻合纵横隐隐跃跃待闻者自喻】<br />
　　匏有苦叶四章章四句【序以为刺卫宣公也公与夫人并为淫乱胡嘉云刺淫之诗未有若苦叶之辞微矣岂有所避而然欤序言刺宣公也夫人当为宣姜宣姜适伋子公要之公无人道矣姜亦从乱也何得无刺焉前二章指其淫则痛恶之意不必极言矣后二章导以正则我之不然因彼而自显也一章不可涉而涉刺公要伋妻也苦匏供济而渡处方深难以济矣妄行者若曰深则厉浅则揭何待匏焉此盖有无畏忌之意焉二章非其妃而求刺姜从公也弥然济盈鷕然雉鸣其淫佚之意于此可想见矣济盈而曰不濡轨雉鸣而反求其牡其悍然不顾犯礼相从何所不至哉三章求之有礼刺公无礼也鴈取其匹日取其明冰未泮以言其及时朱子所谓求之不暴而节之以礼也曰士如归妻自士而上更不可苟矣于此见其为刺宣公诗也四章卬须我友刺姜不须伋也济渡之细犹择而从邂逅仓皇不忘气类况匹妃之际可苟合乎哉按此説亦通但于鸣鴈一章颇觉附防难解故不从】<br />
　　鸱鸮周公救乱也成王未知周公之志公乃为诗以遗王名之曰鸱鸮焉【出序　救乱者救管蔡之乱未知周公之志者未知周公安王室之志也按尚书金縢篇曰武王既丧管叔及其羣弟乃流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公汉孔氏解辟为法以居东为东征谓致辟法于管叔而诛杀之也郑读辟为避以居东为避居东都黄氏辨之谓管蔡流言之时尚未有东都也王应麟以为居国之东似得其实今考书成王感风雷之变出郊以迎意当时必如今之大臣释位待罪出国之东郊以居耳朱子云弗辟之说只从郑氏为是三叔方流言周公处骨肉之间岂应以片言半语遽然兴师以征之圣人气象大不如此又成王方疑周公周公固不应不请而自诛之若请之于王亦未必见从虽曰圣人之心公平正大区区嫌疑似不必避但舜避尧之子禹避舜之子自是合如此若居尧之宫逼尧之子即为簒矣或谓周公居东不幸成王终不悟不知周公又如何处愚谓公亦惟尽其忠诚而已矣问鸱鸮诗其词艰苦深奥不知当时成王如何便理防得曰当时事变在眼前故读其诗者便知其用意所在自今读之既不及见当时事所以谓其诗难晓然成王虽得此诗亦只是未敢诮公其心未必能遂无疑及至风雷之变啓金縢之书后方始释然开悟刘公瑾云流言之兴而公弗避居以待成王之察则其心虽无私而义有未尽故曰我无以告我先王是以避居二年之后成王既知流言之罪人而疑虑未释乃作鸱鸮以喻之观其告鸱鸮以无毁我室可见其诗作于武庚未诛之先自雷风之变而周公既归乃承王命作大诰东征一书之中首言王若曰继而屡言王曰又言冲人又曰寜考皆自成王而言可见公之东征王实命之当在王既感悟而迎公以归之后也黄佐云鸱鸮之诗乃周公居东之时预见二叔武庚将有溃乱之势而作一以释罪而明吾之心一则劝王为先事之备】<br />

                    <br>
                        　　鸱鸮鸱鸮既取我子【叶寘韵资四翻亦叶质韵职日翻】无毁我室【质韵亦叶寘韵式吏翻】恩斯勤【叶真韵读如槿渠斤翻】斯鬻【丰氏本作育】子之闵【叶真韵眉贫翻】斯【比而赋也托为鸟之爱巢者呼鸱鸮而告之鸱鸮尔雅云鸋鴂也郭璞以为鸱类而陆玑则云鸱鸮似黄雀而小其喙尖如锥取茅莠为窠以麻紩之如刺袜然县着树枝或一房或二房幽州人谓之鸋鴂或曰巧妇或曰女匠闗东谓之工雀或谓之过嬴闗西谓之桑飞或谓之袜雀或曰巧女陆佃邢昺丘光庭辈皆非之谓当从璞义今据尔雅本文鸱鸮鸋鴂之下又有狂茅鸱怪鸱枭鸱等名则此自应同是鸱属无缘得为巧妇小雀也或以鸱与鸮为二物贾谊赋云鸾鳯伏窜兮鸱鸮翺翔顔师古注云鸱鸺鹠怪鸟也鸮恶声鸟也或以为鸱鸮即鸺鹠按鸺鹠即怪鸱一名鸱鸺未闻有鸱鸮之名况尔雅明别鸱鸮与怪鸮为二物无容混而为一也愚攷鸱鸮单言之即鸮是也解见墓门篇魏志云鸮天下贱鸟也及其在林食椹则懐我好音以其为恶声之鸟故周公取以比夫流言者取犹致也君子以货取之取子比成王也呼成王为子者亲之之意观洛诰朕复子明辟之语可见成王惑于流言而不加觉察是隳二叔之术中而为其所召致也故曰既取我子是时王犹未悟故公直发此一语以唤醒之书所谓王亦未敢诮公正指此也毁壊也室鸟巢也以比王室曹氏云雀以巢为室如称雀入燕室是也通章主意只在无毁我室一语范祖禹云成王幼弱未足以及天基命定命周公苟不摄政则祸乱将作而毁周室矣恩爱勤劳也斯语辞鬻毛云稚也鬻子稚子指成王也按鬻何以训稚鬻之为义据说文云防也字亦作粥即糜是也糜性淖弱故借为幼稚之义礼记粥粥若无能也义亦同此闵伤也言我之所以恩爱结于中心念兹在兹日劳劳焉而不释者以成王年方幼冲而为浮言所摇动孤立于上其势甚危诚可闵伤故也承上文无毁我室正指遭流言变后而言以起下章思患预防之意】　迨【家语作殆说文作】天之未隂雨【麌韵】彻彼桑土【麌韵石经韩诗尔雅注丰氏本俱作杜字林作】绸缪牖户【麌韵】今女【音汝孟子严氏丰氏本俱作此】下民或敢侮予【叶麌韵读如雨王矩翻　比之赋也迨及也天将雨必先隂故曰隂雨彻毛云剥也本通彻之彻借为彻去之彻此训剥者以剥而脱之亦有去义桑土毛云桑根也通作杜方言云东齐谓根曰杜又字林作云桑皮也孔頴逹云取彼桑土用为鸟巢明是桑根在上剥取其皮或欲读土如字谓取桑和土胶结成巢于理亦通但桑乃全树之名今但云彻桑而己未辨所彻者是枝是叶不如作桑杜之为确也绸缪解见唐风朱子云牖巢之通气处戸其出入处也愚按诗言牖户二字有味此巢之通隙虚处正足以窥伺祸患之来而预为之地陆佃云迨天之未隂雨及其间暇之譬也彻彼桑土绸缪牖户明其政刑之譬也盖窘生于隂雨而户牖所以取明故是诗托况如此文子曰百星之明不如一月之光十牖毕开不如一户之明是也下民郑云巢下之民侮说文云伤也予代鸟自谓也言今女巢下之民得母或敢有伤害我者乎或字有味与莫敢谁敢自别或敢者正恐犹有侮者在所以宜绸缪也孔子读此诗而赞之曰为此诗者其知道乎能治其国家谁敢侮之此承上章毁室言而深以绸缪牖户为成王望一叚恩勤悲闵至心正在于此见今日武庚之毒虽未发然终必有溃决之时庶防王之一悟而思保其国家也旧说谓周公自述其缔造周密则于末章予室翘翘句如何可通且维音哓哓但祈汲汲自明于忠浅矣前以毁室属鸱鸮而此以侮予属下民者盖室一毁则探鷇取卵之事必有起而乗之者犹之管叔武庚蠢动而顽民亦遂汹汹不静也】　予手拮据【叶麌韵读如拘恭于翻】予所捋荼【虞韵】予所蓄【释文作畜】租【虞韵】予口卒瘏【虞韵释文作屠】曰予未有室家【叶虞韵攻乎翻　比之赋也此下予字代鸟自谓而周公以自况也拮据毛云撠挶也按拮之训撠据之训挶当是以音相近取义说文则云拮手口共有所作也据防挶也徐锴云谓手执臂曲局如防不可转也盖拮言其作之物据言其作之状当从说文解为长武王未受命而周公欲以一手之烈成文武之徳苦可知矣捋说文毛传皆云取也荼依郑注周礼及诗皆云茅秀也蓄说文云积也租通作蒩说文云茅借也礼封诸侯以土蒩以白茅周礼音义亦作租上文绸缪牖户必取桑根之皮此但纳茅秀于窠中以为之借盖作窠之始事也旧解殊混捋荼手之为也手之用不足因以口继之租而曰蓄盖有资于口者矣故即承之曰予口卒瘏卒通作□尽也瘏说文云病也室家朱子云巢也郑云我作之至苦如是者曰我未有室家之故钱天锡云当初不利孺子之谤必以周公止为身谋今特表出未有室家见得我平日之吐哺握髪固结人心祈求天命祗以王室之未集岂为身谋而顾云不利也徐光啓云五个予字可玩劳亦予也病亦予也惟予而已无可他诿者为予室故也上四予字匪躬之义下一予字体国之忠愚按此周公自追其前日摄政之事而言】　予羽谯谯【叶萧韵慈焦翻释文作燋】予尾翛翛【叶萧韵思邀翻孔氏载经文及毛传皆作消消云定本作修修丰氏本同】予室翘翘【萧韵】风雨所漂摇【萧韵】予维音哓哓【萧韵尔雅作憢憢说文作唯予音之哓哓　比之赋也谯说文云娆譊也增韵云以辞相责也说文无翛字当通作消据正义疑古本是如此说文云尽也承上文言我虽勤于为臬如此而无如恶我之成者何也羽翮所至輙被谯让而予终不能自舎至于尾毛之长者亦已消尽盖其瘁如此翘翘毛云危也按说文云翘尾长毛也借为竦起之义以其托巢于高枝而结构犹尚未成故危之也漂浮摇动也俱见说文漂属雨摇属风乃未然事与第二章未隂雨相应今虽未至于此而后来将必至于此也然则彻彼桑土绸缪牖户以成完巢其可缓乎哓说文云惧也维音哓哓者郑云恐惧告愬之意正指迨天之未隂雨五句言而所云思斯勤斯鬻子之闵斯者其大指毕露乎此周昌年云要见多难将毁我室故己作诗以喻王使之知保其室家有不容不汲汲意非公只明己之见诬而已王樵云鸱鸮四章盖极道武庚之情武庚之情既明则成王之疑自释大诰曰殷小腆诞敢纪其序曰予复反鄙我周邦此武庚之情而诗所谓毁我室与侮予者皆谓此也武庚虽包藏此心而王室未有衅则亦安从而发哉不幸而三监者入其机械之中为所扇惑欲动摇周室而不间周公则不可动于是流言曰公将不利于孺子此其谋欲使周室先自生衅而后起而图之也而成王果不能无疑周公于是而不退去以待王心之察不惟非大臣自处之义其不反实奸人之口乎于是告二公而避位以去项氏所谓既不居中则不利之谤自息者既去而公亦不汲汲于自明又居东二年而罪人之主名王自得之盖奸人虽能为幻于一时而徐之未有不情见计露者也周公于是究其本谋之所自而直以武庚之情陈之于王王可悟矣然而武庚之叛未形也故未能决然遂以公为是而亦未敢诮公为非周公陈武庚之情而一己之心迹不足复言乃若武庚之志欲纪亡殷之绪复其旧物而覆我周室其祸不在周公之身已也王虽或已知周公之无他而或未足以及此故周公曰予羽谯谯予尾翛翛予室翘翘风雨所漂摇予维音哓哓言忧在王室而己之鸣不得不急也武庚若起王室安危有未可知者此感喻王之深也鸱鸮之诗断在管蔡未诛之前若既诛而成王尚未知周公之意则王心之蔽深矣岂区区之诗所能回岂自述其勤劳所能感动哉】<br />
　　鸱鸮四章章五句【子贡传以为周公孙于鲁殷人畔公忧王室劝王修政以备之赋鸱鸮申培说亦云管叔及其羣弟流言于国周公避居于鲁殷王禄父遂与十七国作乱周公忧之作此诗以贻成王欲王省悟以备殷全篇以鸟之育子成巢者比先王之创业而代之为言也皆附防不足信周公原未尝有居鲁之事且使此诗作于殷人畔后则所云未雨绸缪者谓何而奈何犹以无毁我室致戒乎朱子又谓周公东征二年得管叔武庚而诛之而成王犹未知周公之意乃作此诗以贻王盖惑于孔安国之说后来与蔡九峯辨其不然乃以为当从郑氏云又赵岐谓鸱鸮之诗刺邠君盖汉儒言诗多异说要无据不足信】<br />
　　狼跋美周公也周公虽遭疑谤然所以处之不失其常故诗人美之【出朱传　序云美周公也周公摄政逺则四国流言近则王不知周大夫美其不失其圣也孔丛子载孔子曰于狼跋见周公之逺志所以为圣也】<br />
　　狼跋【陆徳明云或作拔】其胡【虞韵】载疐【说文作踬陆本作疌】其尾【叶纸韵读如鲔羽轨翻】公孙【音逊后同】硕肤【虞韵】赤舄几几【纸韵说文崔灵恩集注俱作掔掔董氏云一作已巳　比而赋也狼解见还篇罗愿云股中有筋如鸡子又筋满身如织络之状跋说文云蹎跋也尔雅云躐也李廵云前行曰躐胡说文云牛颔垂也今狼亦称胡者以其颔下垂皮亦如牛然孔頴逹云狼之老者则颔下垂胡载之言则盖音近也疐说文云碍不行也从叀引而止之也叀者如穿马之鼻从此与牵同意尔雅云跲也李廵云却顿曰疐孔云跋与疐皆是颠倒之类进则躐其胡谓躐胡而前倒也退则跲其尾谓却顿而倒于尾上也毛诗草虫经云老狼项下有袋求食满腹向前行乃触之退后又自踏践上疐其尾进退有患公周公也孙郑云读当如公孙于齐之孙孙之言孙遁也孔云古之逊字借孙为之按春秋夫人孙于邾公孙于齐论语孙以出之皆以省文通用周公避位居东所谓孙也硕大肤皮也硕肤与跋胡疐尾对看礼记云四体既正肤革充盈人之肥也所谓硕肤也按革肤内薄皮肤革内厚皮故其字从肉旧说训肤为美难通赤舄周礼注云冕服之舄也王吉服有九舄有三等赤舄为上下有白舄黒舄孔云上公九命得服衮冕故履赤舄又按诗云王锡韩侯衮赤舄则诸侯亦得用赤舄也李如圭云天子诸侯冕服用舄他服用履解见南山篇几几朱子云安重貌王安石云几人所冯以为安故几几安也苏辙云周公之辅成王亦多故矣二叔流言以病其外成王不信以忧其内人之视周公如视狼然前忧其躐胡而后忧其跲尾也然周公居之从容自得而二患皆释人徒见其履赤舄几几然安且闲而不知其解患释难之方也愚按跋胡比公之进而立朝遭流言之变疐尾比公之退而居东至二年之乆诗人畧假荒廹之状为喻如易所称羝羊触藩云者非以狼为公比也然此章先言跋其胡而后言疐其尾则意专重在疐尾盖主公居东而言公虽逊而肤自硕若了无所患苦者然赤舄几几正想其居东时意象耳所以然者以公之纯忠仰可对皇天幽可质先王则其几几自得也固宜又朱子云公遭流言之变而其安肆自得乃如此盖其道隆德盛而安土乐天有不足言者所以遭大变而不失其常也程子云周公至公无私进退以道无利欲之蔽故虽危疑之地安于舒泰范祖禹云其德备者其容亦盛赤舄几几则其余可见矣夫神龙或潜或飞能大能小其变化不测然得而畜之若犬羊然有欲故也惟其可以畜之者是以亦得醢而食之凡有欲之类莫不可制焉惟圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已矣舜受尧之天下而不以为泰孔子阨于陈蔡而不以为戚周公逺则四国流言近则王不知而赤舄几几德音不瑕其致一也邹忠云易明夷之象传曰内文明而外柔顺以蒙大难文王以之内难而能正其志箕子以之甚矣彖传之言似周公也繇今观公之事冲虽不若文箕之事暴厄亦未至于羑里辱亦未至于囚奴顾当时流言鼎沸王心懐疑豕涂鬼车祸且不测斯亦多凶多惧之时矣昔人谓为箕子更难于为文王以其属尊而最亲尤为纣所忌耳公内凭叔父之尊外总冡宰之任负斧扆而履乗石木秀风摧石峻流湍不利之谤所从来矣即其精诚可以告先王而不能显白之幼主且天下之人何可门到户说使皆坦然邪逊而居东公所为善用晦固即柔顺蒙难之家法处明夷以艰贞者也岂与夫以自我之重挟非常之勲身危繇于势过而不知去势以求安者等哉文中子云美哉公旦之为周也外不屑天下之谤而私其迹曰必使我子孙相承而宗祀不絶也内实逹天下之道而公其心曰必使我君臣相安而祸乱不作深乎深乎安家者所以宁天下也存我者所以厚苍生也】　狼疐其尾载跋其胡【虞韵】公孙硕肤【虞韵】德音不瑕【叶虞韵洪孤翻比而赋也有德之言谓之徳音瑕广韵云玉之病也狼既退而疐其尾矣于是复进则又跋其胡此章之意重在跋胡也公之居东二年可谓疐尾矣罪人斯得之后而又作诗以贻王独不虑其跋胡乎而公不然也身尚孙而肤仍硕凡所矢口莫非有德之言终无得而瑕疵之者王亦未敢诮公不瑕之谓也杜预云心平则徳音无瑕阙一说朱子云德音犹令闻也亦通又左昭二十年晏子曰先王之济五味和五声以平其心成其政也声亦如味一气二体三类四物五声六律七音八风九歌以相成也清浊大小短长疾徐哀乐刚柔迟速高下出入周疏以相济也君子听之以平其心心平德和故诗曰德音不瑕此直借语立义非诗本防】<br />
　　狼跋二章章四句【子贡传云周公居子鲁鲁人观焉赋狼跋申培说以为鲁人覩周公德容而作是诗今按书言周公居东非居鲁也】<br />
　　伐柯周人商迎周公也【子贡传云周人思周公而赋伐柯序于此诗及九罭篇皆云美周公也周大夫刺朝廷之不知也愚按序所云刺朝廷之不知者盖追刺雷风未作以前成王及二公皆不知周公之忠耳考之书金縢篇云秋大熟未获天大雷电以风禾尽偃大木斯拔邦人大恐王与大夫尽弁以啓金縢之书乃得周公所自以为功代武王之说二公及王乃问诸史与百执事对曰信噫公命我勿敢言王执书以泣曰其勿穆卜昔公勤劳王家惟予冲人弗及知今天动威以彰周公之德惟朕小子其新逆我国家礼亦宜之王出郊天乃雨反风禾则尽起二公命邦人凡大木所偃尽起而筑之嵗则大熟新逆马融本作亲迎我国家礼亦宜之者孔颍达云国家尊崇有德宜用厚礼诗称衮衣笾豆是也王出郊者金履祥云意成王俟于郊而以使者先之愚详绎金縢篇文先言二公及王则啓王之问诸史百执事以知周公请命之忠者二公也未言二公命邦人凡大木所尽起而筑之则成王特出待周公于郊而迤逦郊外徃见周公以将成王之命者亦二公也二公汉孔氏以为召公太公也此诗盖当王议迎公之时为王商遣使必无逾二公者而因及所以待公之礼耳】<br />

                    <br>
                        　　伐柯如何匪斧不克【职韵】取【释文作娶】妻如何匪媒不得【职韵比也柯毛传说文皆云斧柄也太公六韬有大柯斧考工记车人云柯长三尺博三寸厚一寸有半五分其长以其一为之首注云首六寸谓门头斧也柯其柄也是斧柄大小之度匪斧不克与齐风析薪如之何匪斧不克语意不同柯者斧之柄操斧以伐之即所操之柄以得其所伐之度若非有所操之斧可据则所伐者亦不能成其为柯也下二句即申上二句意盖触类广譬以明之柯与妻以喻周公伐柯取妻以喻迎周公斧与媒则以喻二公也郑云伐柯之道惟斧乃能之此以类求其类也以喻成王欲迎周公当使贤者先徃媒者能通二姓之言定人室家之道以喻王欲迎周公当先使晓王与周公之意者先徃愚按贤而晓王与周公之意者惟二公耳】　伐柯伐柯【孔丛子作操斧伐柯】其则不逺【叶铣韵读如兖以转翻】我觏之子笾豆有践【铣韵　比而赋也迎周公者当遣召公太公二人故重言伐柯则犹言法则也即大小长短之度是也所伐者柯伐之者斧此斧之柯与新伐之柯其大小长短当亦无以异者孔丛子作操斧伐柯于义更明以比二公周公同此忠爱之心观武王有疾而二公即欲为王穆卜其休戚相闗与周公之心岂有异哉周公不听穆卜而自以为功者孔頴逹谓公位居冢宰地则近亲脱或卜之不善不可使外人知悉亦不可苟让故自以为功也是则迎周公者必非二公不可以二公忠爱之心为周公所素鉴耳然心虽无二而迹则稍殊故诗人但以不逺想像之而中庸引此诗亦云执柯以伐柯睨而视之犹以为逺也此言外之意而诗人亦可谓善为说辞者矣称我者诗人代成王筹度之辞觏说文云遇见也诗诂云泛见曰见接见曰觏之子郑云是子也斥周公也尔雅云竹豆谓之笾木豆谓之豆郑氏云笾豆其容实皆四升践原训履毛传训为行列貌郑云王欲迎周公当以飨燕之馔行至则欢乐以悦之孔云饮食之事圣人以之为礼今劝迎周公而言陈列笾豆是令王以此笾豆与公飨燕也郝敬云设其笾豆践然陈列君臣相与燕笑一见而徃事释然矣圣人岂有成心乎】<br />
　　伐柯二章章四句【申培说云管叔以殷围卫大夫议迎周公乃作此诗解者谓伐柯匪斧则无以取木比武庚管叔之乱非周公不能平则次章其则不逺当作何解于文义不可通矣朱子以为周公居东之时东人言此首章比平日欲见周公之难次章比今日得见周公之易牵强附防尤为无理】<br />
　　九罭迎周公归自东也【郝敬云前篇讽成王以飨礼迎公此篇讽王以冕服迎公愚按此当是使者将命而至东之作】<br />
　　九罭之鱼鳟鲂【阳韵】我觏之子衮衣绣【读诗记作綉】裳【阳韵兴而比也九罭鱼网也尔雅云緵罟谓之九罭孙炎云谓鱼之所入有九囊也陆徳明云今江南呼緵罟为白囊纲郝云九罭以比天子罗致大臣鳟鱼名一名鮅尔雅曰鮅鳟是也陆玑云似鲲鱼而鳞细于鲲也赤眼多细文鲲亦作鯶罗愿云目中赤色一道横贯瞳鱼之美者食螺蚌孙炎正义云鳟好独行制字从尊殆以此也鲂解见鱼丽篇罗云诗称九罭之鱼鳟鲂鳟多独行亦有两三头同行者极难取见网輙遁鲂则说苑所谓若存若亡若食若不食者也周公有圣德遭时之未信退避于东有难进易退之操故以鳟鲂言之又陆佃云鳟鱼圆鲂鱼方君子道以圆内义以方外而周公之徳具焉故是诗主以言之然则鳟象公之圆而衮衣者道也鲂象公之方而绣裳者义也衮纁绣而后可以见周公犹之九罭之取鳟鲂也我觏之子解见伐柯篇代为成王筹度之辞也衮龙衣也陆德明云天子画升龙于衣上公但画降龙解见采菽篇绣说文云五采备也程子云鳟鲂鱼之美者施九罭之网则得鳟鲂之鱼用隆厚之礼则得圣贤我欲觏之子当用上公礼服徃逆之严粲云服其服则居其位矣欲朝廷复相之也】　鸿飞遵渚【语韵】公归【朱子云此章飞归字是句腰亦用韵诗中亦有此体】无所【语韵】于女【音汝后同】信处【叶语韵敞吕翻兴也鸿鴈皆水鸟也知避隂阳寒署者春则避暑而北秋则避寒而南所谓木落南翔冰泮北徂者也陶隐居云大曰鸿小曰鴈或云鴈多羣而鸿寡侣遵说文云循也渚小洲也释名云渚遮也能遮水使廻也鸿飞遵渚盖自北而南之时以况公之避京师而居东也归归周也女者对东人之辞左传云再宿曰信彼一时也冲人之疑未释公虽欲归周而无安身之所故不得不暂于汝地焉信处耳然谓之信也而岂可久哉所以然者以公之精忠感格必有悟主之期故也此一章追前日居东时而言】　鸿飞遵陆【屋韵】公归不复【屋韵】于女信宿【屋韵　兴也陆说文云髙平地鸿飞遵陆盖自南归北之时不复为渚上之游以况公之自东而还归于周亦将留相王室而不复来东也故易渐卦九二之象曰鸿渐于陆夫征不复公之归以之上九之象曰鸿渐于陆其羽可用为仪公之不复以之宿说文云止也信宿即信处也此一时也王既悟而遣余辈衔命以迎公公之留于女地不过信宿间耳归不乆矣此一章据见在迎公而言】　是以有衮衣【叶支韵读如伊么夷翻】兮无以我公归【叶支韵渠为翻】兮无使我心悲【支韵】兮【赋也是以有衮衣者得请之辞向之筹于王前者曰我觏之子衮衣绣裳王不以其言为非所以今日有衮衣之命而使人赉之以予公也无以我公归兮一句作一气读上无字畧断亲之故曰我言今日衮衣来而我公固将归矣然使风雷不作则公安有今日公之得有今日也幸也君臣相遇自古称难况公以元勲叔父而犹遭此患则忠而被谤信而见疑者可胜道哉俯仰之间感慨系之无谓以我公今日获归而遂无可使我心怅然含悲者在也忠厚悱恻溢于言表所谓言之无罪闻之足以戒是诗也其亦二公所作与】九罭四章一章四句三章章三句【序见伐柯篇子贡传申培说皆云周公归于周鲁人欲留之弗克赋九罭朱子亦以为周公居东东人喜之而作今按本文有于女信处于女信宿之语其为使者所作而非出于东人之口可知已且公天下之公也居东公之不幸也不以朝廷失公为忧而以东土得公为喜何所见之昧而所爱之细乎】<br />
　　假乐赞美武王之德为祭武王之诗【所以知为美武王者何也有三徴焉大明之诗曰笃生武王保右命尔变伐大商今此诗亦有保右命之之语一也中庸子曰舜其大孝也与德为圣人尊为天子富有四海之内宗庙飨之子孙保之故大德必得其位必得其禄必得其名必得其夀故天之生物必因其材而笃焉故裁者培之倾者覆之诗曰嘉乐君子宪宪令德宜民宜人受禄于天保佑命之自天申之故大德者必受命夫舜起匹夫为天子武王自诸侯有天下其事相类故孔子合言之知此诗非咏守成之诗二也又篇中云穆穆皇皇宜君宜王按礼云天子穆穆诸侯皇皇旧说亦皆以君为诸侯王为天子夫以一身而兼歴诸侯天子者惟汤武而已三也所以知为祭诗者以子孙千亿一语知之凡诗中言子孙多是对祖考而言纪述庙中所见也大雅咏文王诗最多其専为武王咏者唯此一诗而已疑亦周公所作太史公云夫天下称颂周公言其能论歌文武之德】<br />
　　假【左传中庸丰氏本俱作嘉】乐【音酪】君子【叶寘韵资四翻诗既取我子无毁我室旧皆谓叶职韵音则今按子则相去甚逺未足信也】显显【中庸作宪宪】令徳【本职韵当叶寘韵丁防翻】宜民宜人【真韵】受禄于天【叶真韵汀因翻严粲以自章首至此为第一章】保右【中庸作佑】命【叶真韵眉辛翻】之自天申【真韵】之【毛郑及诸家本皆以自章首至此为第一章】干禄百福【叶职韵笔力翻】子孙千亿【职韵严以自保右至此为第二章赋也假当依左传中庸通作嘉美也辅广云假乐君子是作诗者美而乐之也唯其美之故乐之显说文云头明饰也显显令徳者郑云有光光之善德愚按下章言不愆不忘率繇旧章无怨无恶率繇羣匹正令德之实明着而可见者宜说文云所安也辅云谓心惬之朱子云民庻民也人在位者也孔頴逹云民人散虽义通对宜有别臯陶谟能安民能官人其文与此相类受说文云上下相付也禄之为言録也天録其德而与之以福则曰禄其实禄即福也董仲舒对策引此而衍之云为政而宜于民者固当受禄于天深得此诗之防通篇骨子只宜民宜人一句耳保者扶持之意右者赞助之义命者命之为天子也自从也申者申束之义故毛传以为重也天眷有德久而不替之谓干禄二句申结上文干禄与旱麓篇解同有显显之令德是以宜其民人故能受天之禄所谓自求多福也百福言众也曰保曰右曰命皆是也此已然之事子孙据时王而言不泛言孙子而顺数子孙知此诗作于成王之世矣十百为千自一万而十万以至万万皆曰亿承上文百福而极言之旧说以为子孙众多非也子孙之获福多于前王所谓自天申之者也此句乃祝辞】　穆穆皇皇【阳韵班固传注作煌煌】宜【陆徳明本作且】君宜【陆本作且】王【阳韵】不愆【春秋繁露作骞文选注作】不忘【阳韵说苑作亡】率由旧章【阳韵毛郑诸本自干禄至此为第二章严以穆穆至此为第三章】威仪抑抑德音秩秩【质韵】无怨无恶【去声】率由羣【春秋繁露作仇】匹【质韵严以威仪至此为第四章　赋也此章赞武王之徳穆通作防誢文云细文也皇通作煌说文云煇也此以法制之明备言与下文率繇旧章作照自其曲折备具曰穆穆自其光采发越曰皇皇宜君宜王之宜亦谓与其位相惬解见小引下言武王先既宜于为一国之君矣而后又宜于为天下之王也愆者谬戾之谓忘者疎畧之谓率通作卫循也由旧说多训为从按说文有甹字无由字其义则木生条也然说文中字谐由声者颇多疑古本有由字但许叔重偶遗耳经书用此字通训为从不知何据或谓其字从田上出指所从之道也因忆仲由字子路而韩诗注有云东西耕曰横南北耕曰由则由之从田其义明矣或又疑由实非字仍当作甹逺其本训凡说文中字谐由声者皆是从甹省又古文由繇通用如由余之为繇余许由之为许繇是也繇本作防乃随从之义则通用之说较为可信但繇乃音謡由则音犹其音不叶如何可通今考说文有邎字以行邎径为义音与由同然则凡用由字者大抵从邎通之耳此字犯上讳己通行天下改由为繇惜当时议者考不及此旧章杜钦云先王法度郑云旧典之文章愚按如文王治岐之政是也孟子云今有仁心仁闻而民不被其泽不可法于后世者不行先王之道故也故曰徒善不足以为政徒法不能以自行诗曰不愆不忘率由旧章遵先王之法而过者未之有也此武王之所以宜民也威仪以接下之礼言抑自按抑也解见賔之初筵篇徳音严云有德之声音也言语教令声名皆可称德音此德音指言语也秩本训积徐锴以为有序之貎苏辙云无所不容故无怨无所不矜故无恶羣羣臣也匹通作妃羣臣之才品髙下其等第不同各循从其匹耦而衡量之絶不以一己爱憎之私意参预其间盖大以成大小以成小武成所谓建官惟贤位事惟能事正如此此又武王之所以宜人也董仲舒论春秋云吾以其近近而逺逺亲亲而疎疎也亦知其贵贵而贱贱重重而轻轻也有知其厚厚而薄薄善善而恶恶也有知其阳阳而隂隂白白而黒黒也百物皆有合偶偶之合之仇之匹之善也诗云威仪抑抑德音秩秩无怨无恶率由羣匹此之谓也严云穆穆皇皇与抑抑秩秩一体率由旧章与率繇羣匹相对】　受福无疆【阳韵】四方之纲【阳韵毛郑诸本自威仪至此为第三章】之纲之纪【纸韵】燕及朋友【有韵亦叶纸韵羽轨翻严本以受福至此为第五章】百辟卿士【纸韵】媚于天子【纸韵亦叶有韵济口翻】不【释文作匪】解【汉书作懈】于位【寘韵】民之攸塈【寘韵毛郑诸本自之纲至此为第四章严本以百辟至此为第六章　赋也此章着民人之皆宜于武王而复交互言之受福无疆四方之纲宜民也之纲之纪燕及朋友则宜民之所以宜人也百辟卿士媚于天子宜人也不解于位民之攸塈则宜人之所以宜民也武王之所得于民人者如此受禄于天不亦宜乎无疆言无有畔界纲纪解见棫朴篇燕通作宴说文云安也朋友吕祖谦云合百辟卿士言之也泰誓曰友邦君酒诰曰太史友内史友承上章言不愆不忘率繇旧章则典则昭垂后人可守成业而治受福无疆实自此始所以然者其统领既挈四方皆于是系属焉且不特挈其纲领而已至于节目所在亦皆犁然分别井井有条如是纲举目张四方升平则辅治之朋友亦赖以安矣按棫朴咏文王之诗也曰勉勉我王纲纪四方然则此诗言纲纪固即文王旧章之纲纪也黄櫄云元气不存虽盛且壮不足为一身之福纲纪不立虽强且富不足为人君之福辅云人君能纲纪四方则臣下自然赖之若在上者管束不来则臣下何恃以为安也辟尔雅云君也百辟谓诸侯也卿士王朝之羣臣郑云卿之有事也此即前所云朋友也媚说文云悦也解犹脱也位即公侯伯子男公卿大夫士之位不解于位者人各守其位以尽其职无侵官无旷官也攸所也塈通作臮说文云众辞与也引虞书稷契臮臯陶又史记夏本记璸珠臮鱼今尚书文皆作暨言外而百辟内而卿士皆爱悦武王各尽其职而为民之所与也左成二年盟于蜀蔡侯许男不书乗楚车也谓之失位君子曰位其不可不慎也乎蔡许之君一失其位不得列于诸侯况其下乎诗曰不解于位民之攸塈其是之谓矣昭二十一年葬蔡平公蔡太子朱失位位在卑大夫送葬者归见昭子昭子问蔡故以告昭子叹曰蔡其亡乎若不亡是君也必不终诗曰不解于位民之攸塈今蔡侯始即位而适卑身将从之哀五年郑驷泰富而侈嬖大夫也而常陈卿之车服于其庭郑人恶而杀之子思曰诗曰不解于位民之攸塈不守其位而能久者鲜矣按观此可以得不解于位之义】<br />
　　假乐三章章八句【毛郑及诸家本皆作四章章六句严本依陈氏分为六章章四句惟季彭山氏更定作三章章八句今从之　序以为嘉成王也不知果何据而云然朱子疑为公尸之所以答鳬鹥申培说剽之云公尸美王者之诗尤为不根子贡传漫以为训成王而诗之用于何地殊不能知要之影响耳又按左文四年公如晋及晋侯盟晋侯享公赋菁菁者莪公赋嘉乐襄二十六年齐侯郑伯为卫侯故如晋晋侯兼享之赋嘉乐国景子相齐侯赋蓼萧子展相郑伯赋缁衣附録于此】<br />

                    <br>
                        　　载见成王免丧朝诸侯率以见于武王庙【出郝敬毛诗原解】助祭既毕而慰劳之诗【出季本诗说解頥　序及蔡邕独断皆以为诸侯始见于武王庙之所歌也朱传申培说亦以为诸侯助祭于武王庙之诗按竹书成王四年春正月初朝于庙是诗之作当在此时盖免丧始朝庙也诗专为助祭诸侯而发或即疑为献助祭诸侯之乐歌然于礼文无所出惟祭后有归俎馂余二礼因作此诗以致其赞劳之意则不可知耳邹子静云此篇诸侯之来本为来朝而是诗之作则为助祭如车攻诗东都之行本为防同而是诗之作则重田猎】<br />
　　载【墨子载下有来字】见辟【墨子作彼】王【阳韵】曰求厥章【阳韵】龙旂阳阳【韵】和铃【丰氏本作櫺】央央【阳韵】鞗革有鸧【阳韵说文作玱陆德明本作鎗】休有烈光【阳韵】率见昭考以孝以享【叶阳韵虚良翻】以介眉寿永言保之思皇多祜【麌韵】烈文辟公绥以多福俾【陆文作卑】缉熈于纯嘏【叶麌韵果五翻徐光啓云以介眉夀而下三句一韵秦人功德碑本此　赋也载毛传云始也载之所以训始者以字从从才才者草木之初也古字音同形近者皆得通用故载与哉皆训为始也郑云诸侯始见君王谓见成王也曰求其章者求车服礼仪之文章制度也孔頴逹云将自说其事故言曰以目之作者所称曰非诸侯自言曰也诸侯谨慎奉法即是自求其章愚按下文龙旂和铃鞗革等物皆等威所系故以章言诸侯将入朝天子故求其所自有之章一以重王事一以昭君赐也又墨子云先王之书周颂之道之曰载来见彼王曰求厥章则此语古者国君诸侯之以春秋来朝聘天子之廷受天子之严教退而治国政之所加莫敢不賔当此之时本无有敢纷天下之教者按旧说求章亦多同斯义然似非诗防龙旂者交龙为旂详见庭燎篇阳即我朱孔阳之阳曹氏云色之鲜明也和者车轼上之铃铃说文以为令丁也和亦铃也而叠云和铃者车中之铃有二在轼者名和或在衡或在镳者皆名鸾言和铃所以别于鸾铃也干寳云和鸾皆以金为铃马动则鸾鸣鸾鸣则和应央说文云中央也顔师古云半也车前后皆有马和铃设在轼上当车之半故以央言之重言阳阳央央者见其非一旂非一车也毛孔主尔雅有铃曰旂之说谓以铃着旊端亦自有据但文理欠顺又于央义不合故不从鞗革解见蓼萧篇鸧当依说文通作玱玉声也鞗革安得有玱音惟纒搤其上者以金为之谓之金厄则其声所触亦徃徃能如王之鸣然则有鸧盖指金厄言也详见韩奕篇休说文云止息也烈者火猛之义光之貌也诸侯盛其仪卫从本国而来以至止于此则见其丰采赫奕足以殿天子之邦而有烈烈然之光辉也率者统领之义昭考毛云武王也朱子云此乃言王率诸侯以祭武王庙也庙制太祖居中左昭右穆周庙文王当穆武王当昭故书称穆考文王而此诗及访落皆谓武王为昭考又云昭穆之分是始封以下入庙之时便有定次后虽百世不复移易而其尊卑则不以是而可紊也故成王之世文王为穆而不害其尊于武武王为昭而不害其尊于文又云迁毁之序则昭常为昭穆常为穆假令新死者当祔昭庙则毁其高祖之庙而祔其主于左祧迁其祖之主于高祖之故庙而祔新死者于祖之故庙即当祔于穆者其序亦然盖祔昭则羣昭皆动而穆不移祔穆则羣穆皆移而昭不动故虞之明日祔于祖父盖将代居其处故为之祭以告新旧之神也昭穆之次既定则其子孙亦以为序礼所谓昭与昭齿穆与穆齿传所谓太王之昭王季之穆文王之昭武王之穆者是也章氏云凡庙主在本庙之室中皆东向及祫于太庙之室中惟太祖东自如而为最尊之位羣昭入此者皆列北牖下而南向羣穆入此者皆列南牖下而北向盖羣庙之列左为昭而右为穆祫祭之位北为昭而南为穆也又云二世祧则四世迁穆之北庙六世祔昭之南庙矣三世祧则五世迁穆之北庙七世祔穆之南庙矣昭者祔则穆者不迁穆者祔则昭者不动此所以祔必以班尸必以孙而子孙之列亦以为序也又云宗庙之制但以左右为昭穆而不以昭穆为尊卑故五庙同为都宫则昭常在左穆常在右而外有以不失其序一世自为一庙则昭不见穆穆不见昭而内有以各全其尊也以者承上之辞后仿此孝者孝思内尽志也享者献享外尽物也邹子静云以孝以享者合天下之孝享以为一人之孝享也大抵宗庙祭祀多以诸侯助祭为重观此及清庙雍诗可见子云有曰孝莫大于寜亲寜亲莫大于寜神寜神莫大乎四表之懽心介郑云助祭也按古者主有摈客有介故介亦有助意眉夀解见南山有台篇以介眉夀主诸侯言孔云谓助行具礼使孝子得夀考之福也愚按此已结助祭之事自永言保之而下则又属望于后日之辞永言长言也书曰歌永言保者抱持不失之义思发语辞皇通作煌徐锴云皇之为言煌煌然也祜说文云福也尔雅云福厚也多祜以己然之福言尊为天子富有四海是也烈即休有烈光之烈以丰采言文即曰求厥章之文以仪卫言辟公朱子云诸侯也王炎云为国君故称辟举五等之贵故称公荀子云论礼乐正身行广教化美风俗兼覆而调一之辟公之事也绥安也多福即上文之多祜俾说文云益也缉熈解见文王篇纯之为全音之近也嘏说文云大逺也徐锴云大逺之福也作此诗者咏歌以申其意言欲保守此今日煌煌之多福必尔有烈光文章之诸侯实有以安镇此多福使永固而不移则自今以徃庶益继续其光明于纯全之嘏福也陆化熈云福本昭明不继则晦矣愚按绥以多福即烈文篇惠我无疆之意纯嘏以未然之福言邓元锡云永言保之思皇多祜言大福难保也曰俾缉熈于纯嘏言大嘏不易也陈戒于德也古君臣上下无时而不戒于德也】<br />
　　载见一章十四句【孔頴逹谓周公居摄七年而归政成王成王即政诸侯来朝于是率之以祭武王之庙诗人述其事而为此歌焉郝敬辨之云按成王立年十有三非甚童防也世儒惑于明堂位云周公负扆践阼七年而后致政并强此诗为七年后王亲政作盖据雒诰云周公诞保文武受命惟七年彼谓成王七年周公留雒耳非谓七年前成王未亲政也十三岁天子尸居而又七年则二十矣乃始见诸侯乎初年以流言疑忌叔父岂幼冲无知者之所为乎邓元锡则以为诸侯殷见朝庙也周官以賔礼亲邦国朝宗觐遇各以其方岁至防以发禁至皆主于来王其殷见曰同则五年而禘五服羣后毕具至故殷见曰载见又殷同以发政故载见曰求厥章今按大禘之礼禘其祖之所自出而以其祖配之于昭考何与斯其论疏矣邹忠又云竹书纪成王元年丁酉春正月王即位命冡宰周文公总百官庚午周公诰诸侯于皇门夏六月葬武王于毕夫天子七月而葬同轨毕至一则送故主之终一则觐新君之始于义何疑逸周书皇门解述昔之萧臣助王恭明祀敷明刑用能承天嘏命万子孙用永被先王之灵光此即介夀保祜缉熈纯嘏意也而先之以命我辟王小至于大其与是诗同作可知己按礼居丧不祭若此诗为诸侯防葬而作则成王未终丧也未终丧而为诗以作乐可乎且以介眉夀缉熈纯嘏岂居丧时语乎如谓周公总百官亦可率之以见于庙则武王周公兄也率见昭考之云何以称焉愚皆不取】<br />
　　烈文成王初见于武王庙诸侯来助祭事毕将归国君臣交相戒之辞【序及蔡邕独断皆以为成王即政诸侯助祭之所歌欧阳修以为成王初见于庙诸侯来助祭既祭而君臣受福自相勑戒之辞愚按此与载见篇同为一时之作观二诗皆称烈文辟公可据彼为庙中赞劳之语此则诸侯事毕将行当陛辞之时因而交相勑戒也】<br />
　　烈文辟公【叶阳韵始黄翻】锡兹祉福惠我无疆【阳韵按此诗公疆乃皆于单句用韵而双句不用韵亦变体也】子孙保之无【白虎通作毋】封靡于尔邦【叶束韵悲工翻】维王其崇【东韵亦叶阳韵仕庄翻】之念兹戎功【叶阳韵姑黄翻】继【丰氏本作防】序其皇【阳韵】之【赋也欧阳修云此君勑其臣之辞也严粲云成王即政之初周兴未久也其助祭诸侯徃徃身佐文武以定天下者故先称美之乃告戒之烈文辟公解与载见篇同锡通作赐说文云予也兹此也指下文祉福言祉说文亦以为福也尔雅疏云繁多之福也按祉之言止诸福所止繁多之义也福之言祜祜之言厚也言为天所加厚也锡兹祉福主武王克商之后封建诸侯而言既列之爵复胙之土其为祉福孰大焉一说白虎通云周颂曰烈文辟公锡兹祉福言武王伐纣定天下诸侯来防聚于京师受法度也以受法度为锡祉福亦即下文戒封靡之意书曰各守尔典以承天休此之谓也惠犹贻也与分人以财谓之惠义同无疆孔云无有疆畔谓长逺无期也子孙辟公之子孙也保者抱持勿失之义孝经注以为安镇是也成王呼助祭之诸侯而告之曰尔有光烈文章之辟公我先王既赐汝以建邦啓宇之祉福矣尔其思所以屏翰王家果能惠我以无疆之休则女之子孙亦庻乎其永保此爵土也左襄二十一年晋侯问叔向之罪于乐王鲋于是祁奚老矣闻之乗驲而见宣子曰诗曰惠我无疆子孙保之夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎宣子说与之乗以言诸公而免之按味此可以得释诗之意下文无封靡四句正申上惠我无疆二句而言无毋通戒辞也土陪益曰封与礼檀弓封之崇四尺义同靡说文云披靡也字从非徐锴云披靡分也故从非取相违之义尔邦尔所有之国也五等之爵分土惟三受之天子传之先君不可益也不可损也戒以无封欲其无吞并人之上地以自益也戒以无靡欲其土地无为人所吞并而致损也按白虎通云诗云毋封靡于尔邦此言追诛大罪也或盗天子土地自立为诸侯絶之而己意与此合崇尔雅云高也尊尚之意上凛王章而不敢逾下守成业而不敢失大不役小强不陵弱夫如是则能各安其分共享和平而天子亦尊尚之矣上文所谓惠我无疆者其故全繇于此陆机云先王知帝业至重天下至旷旷不可以偏制重不可以独任任重必于借力制旷终乎因人于是乎立其封疆之典财其亲疎之宜使万国相维以成磐石之固宗庻襍居而定维城之业南面之君各务其治九服之民知有定主上之子爱于是乎生下之体信于是乎结世治足以敦风道衰足以御暴故疆毅之国不能擅一时之势雄俊之士无所寄霸王之志然后国安繇万邦之思治主尊頼羣后之图身譬犹众目营方则天纲自昶四体辞难而心膂获乂三代所以直道四王所以垂业也陈际泰云读烈文而知周之君臣相爱无己也念其助祭之劳遂欲其世世子孙与周相始终而益昌大特戒其封靡盖驾驭之权亦隐隐寓焉以为苟有犯此者王法无私恩不尔贷也嗟嗟谁谓周独忠厚欤哉念说文云常思也戎说文云兵也戎功武功閟宫言教商之旅克咸厥功是也继说文云续也序通作叙说文云次第也子孙继世以叙相及故曰继序也皇说文云大也徐云皇之为言煌煌然也我念尔辟公夹辅先王用武功平定天下以有今日自今以后凡汝之子孙继汝为诸侯者其亦能张皇威武以消四方窥觎不轨之心而壮王室之势不徒保守其爵土而已是则我之所深致望者也严云説者多以辟公为称诸侯之祖父念兹戎功为勉之以念祖父之功今考本纪注徐广云武王克商二年而崩皇甫谧云武王定位元年歳在乙酉六年庚寅崩正如谧之言武王克殷才六年耳烈文作于成王即政之初孟津诸侯固多存者不应专戒其子孙也】　无竞【五经文字作倞】维【左传作惟】人【真韵】四方其训【叶真韵详遵翻左传作顺】之不显维【中庸作惟】德百辟其刑【叶阳韵胡光翻】之于【音乌】乎【大学作戏】前王【阳韵】不忘【阳韵　赋也欧阳修云此臣戒其君之辞也竞尔雅云彊也说文云彊语也无竞维人与无竞维烈语气相类言宣力四方者皆得其人莫与之争强也训通作驯说文云马顺也左昭元年莒展舆奔吴于是莒务娄瞀胡及公子灭明奔齐君子曰莒展之不立弃人也夫人可弃乎诗曰无竞维人善矣哀二十六年卫出公以弓问子赣曰吾其入乎子赣稽首受弓对曰臣不识也私于使者曰昔成公孙于陈寗武子孙庄子为宛濮之盟而君入献公孙于齐子鲜子展为仪之盟而君入今君再在孙矣内不闻献之亲外不闻成之卿则赐不识所繇入也诗曰无竞维人四方其顺之若得其人四方以为主而国于何有不通作丕大也德者君人之大德以丕显赞德亦主发用而言百辟诸侯也刑通作防复古编云刑从刀幵声到也防从刀从井法也于乎叹声前王前乎此之为王者谓武王也防说文以为不识也王往矣而功烈德泽如在其训之刑之者至今犹尚可记识于人心故曰不忘也此章乃助祭诸侯因王上章有戎功其皇之语不欲王之徒以力服人也因于庙中叹美前王用人修德之事以进之曰前王虽不得已用戎功以得天下而所以使天下人不能防者其故全不在此王今日者欲皇戎功臣以为不如法前王之用人修德而戎功亦可不用也中庸引不显维德二句而足之曰是故君子笃恭而天下平笃恭者恭己正南面之谓如武成所云垂拱而天下治者盖言德惟丕显则自足以致天下之平他无所事矣而旧说皆以笃恭释不显非也若大学之释于乎前王不忘尤为明白曰君子贤其贤而亲其亲小人乐其乐而利其利此以没世不忘也夫无竞维人即封建千八百固之事异姓以贤同姓以亲此所谓贤君子之贤亲君子之亲也不显维德凡发政施仁皆是此所谓乐小人之乐利小人之利也一说万尚烈云与人无兢故四方其训德维不显故百辟其刑前王之所以人不能忘者全在于此若稍与人兢必不能训四方稍自显露必不能刑百辟前王不如是也中庸引此正以发明闇然之意故曰后其身而身先外其身而身存惟无以天下为者乃可托于天下为此诗者其知道乎亦通】<br />
　　烈文二章一章八句一章六句【旧只作一章十三句　朱传及申培说皆以为成王祭宗庙而献助祭诸侯之乐歌今按次章言四方训百辟刑似非天子告诸侯之语或有谓赞美前王之德以感动诸侯者亦自可通然语意觉散缓不如欧阳说为长子贡传闗文】<br />
　　访落成王除武王之丧将始即政而朝于庙与羣臣谋于庙也【序云嗣王朝于庙也蔡邕独断亦云成王谋政于庙之所歌也按庙者武王庙以诗辞昭考皇考等语知之逸周书序云成王既即政因尝麦以语羣臣而求助作尝麦而竹书亦载成王四年春正月初朝于庙夏四月初尝麦与书序言尝麦求助者合此诗之作在此时也与小毖敬之二诗当合为一篇孔颍逹云成王既朝庙而与羣臣谋事诗人述之而为此歌邓元锡云丧三年不言至是始庙见羣臣访焉又家语孔子曰成王年十有三而嗣立明年夏六月冠而朝于祖以见诸侯未详孰是愚但以逸书序有即政求助之语因摭为据耳】<br />

                    <br>
                        　　访予落止【丰氏本作只】率时昭考于【音乌】乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保明其身【通篇俱无韵　赋也説文云泛谋曰访徐锴云谓广问于人也予成王自谓也落木叶陨坠也说文云凡草曰零木曰落成王即位之初武庚蠢动王室防摇故以落言止通作只説文云语己辞也率尔雅云循也当通作卫时之言是音之近也昭考武王也解在载见篇邓云免丧之思惟考也武王在庙中访问诸臣言自武庚倡乱后我国家已有陨落之势今将思其所以救是者惟在循是武王治天下之道而行之庶可转危为安也于乎叹声如乌之吁呼也悠说文云忧也朕万尚烈云朕兆之朕解见抑篇艾犹尽也朱子云如夜末艾之艾解见庭燎篇将如无将大车之将郑云犹扶进也就说文云就高也从京从尤尤异于凡也徐锴云语曰就之如日日高人就之防意继续判分也涣流散也俱见说文成王欲率循武王之道既又叹而忧思之谓武王之道甚大虽颇知其端绪朕兆而未能测其究竟赖尔诸臣扶将我以就之然尚恐继其道而判焉不合涣焉不属也辅广云味此意则成王固己默识夫武王之道若不曾用工夫则便以为易矣岂识此味哉三山李氏云自访予落止至继犹判涣皆是仰先王之盛德叹眇躬之凉薄苦前哲之高逺也胡一桂云自维予小子而下则焄蒿凄怆如或见之也愚按此下皆属望先王隂助黙相之辞未堪家多难者追指前日三叔抉殷以叛之事而言堪通作戡尔雅云胜也曰家多难者武庚之变三叔寔为之书大诰篇所谓民不静亦惟在王宫邦君室是也绍庭二句犹昔人言舜见尧于羮墙之意与陟降庭止义同绍说文云继也谓往来不絶也庭以庙庭言上下即陟降也家谓家庭也武王与成王亲则父子曰厥家者亲之也休说文云息止也孔云上言昭考此言皇考皆斥武王也变称皇者尊之也王安石云保其身无危亡之忧明其身无昏塞之患成王既虑率循昭考之难因自言予幼稚小子向者遭王室多难变生肘腋力量固有所难胜矣自今以往其庶防我昭考之灵往来不絶于庙庭之中或上而陟或下而降皆在我家止息未尝少离于以翼我之行使身有所凭藉而不陷于危啓我之思使身有所开悟而不迷于往也按太甲成王皆再世守成之主太甲复辟而伊尹所以训之者一则曰率祖攸行再则曰奉先思孝成王免丧即政而首惓惓以率时昭考为言可谓知本矣】<br />
　　访落一章十二句【朱传云成王既朝于庙因作此诗以道延访羣臣之意申培说袭之按此诗虽对羣臣而作以延访发端而意皆属望昭考至小毖篇始道其延访羣臣之意耳子贡传阙文】<br />
　　小毖嗣王求忠臣助己之所歌也【出蔡邕独断】为访落之第二章【序亦以为嗣王求助也何以知其为访落之第二章也彼曰维予小子未堪家多难此曰未堪家多难予又集于蓼苦愈甚而意愈迫矣将望皇考之绍庭上下陟降厥家以隂佑已而防防之中不可必也非资借明保于臣其曷克有济愚以为此成王自怨自艾之辞以归诚于周公亦如太甲复辟而致辞伊尹者焉即下篇敬之敬之数言所进戒于王者未必非周公之语而说者已乆失其传矣孔頴逹云颂之大列皆繇神明而兴于访落言谋于庙则进戒求助亦在庙中与上一时之事史记乐书太史公曰余每读虞书至于君臣相勑惟是防安而股肱不良万事堕壊未尝不流涕也成王作颂推己惩艾悲彼家难可不谓战战恐惧善守善终哉君子不为约则修德满则弃礼佚能思初安能惟始沐浴膏泽而歌咏勤苦非大德谁能如斯篇名小毖者郑云天下之事当慎其小小时而不慎后为祸大故成王求忠臣早辅助己为政以救患难刘公瑾云不以蜂为小则其后无辛螫之患矣不信其为桃虫之小则其后无拚飞之患矣名篇者特于毖字上加一小字其意深矣又云朱子以此诗作于成王免丧之际则是武王崩后之三年也按书曰周公位冢宰正百工羣叔流言则是武王方崩流言即兴周公避而居东二年之秋天有雷风之变于是王迎公归明年免丧朝庙而此诗继作故此篇深惩管蔡之事也】<br />
　　予其惩而毖后患莫予荓【尔雅作甹潜夫论作并】蜂【叶东韵读如洪胡公翻尔雅作夅潜夫论作螽丰氏本作螽】自求辛螫【韩诗作赦】肇允彼桃虫【东韵】拚【文选注作翻】飞维鸟【篠韵】未堪家多难【去声】予又集【丰本作雧】于蓼【篠韵赋中有比也予成王自谓也惩说文云防也朱子云有所伤而知戒也毖説文毛传皆云慎也徐锴云慎密也惩以已然言毖以未然言后后日也患说文云忧也从心上串徐云串之言贯也贯于心也初武王既丧管叔及羣弟流言于国曰公将不利于孺子成王信之而疑周公其后三监挟殷以叛成王至是始白周公之忠而悔己之轻信三叔以致祸乱也曰予其惩创往日之失从今以往与廷臣更始以毖后日之患乎尔廷臣其毋以予往日者为昏为愎而弃我也孔云我今欲慎小防患故须汝等助我言己求助之意也自莫予荓蜂以下皆追数往日之失予之所以其惩者此也莫之为无音之近也荓通作迸斥逐散走也解见桑柔篇蜂以比三叔桃虫以比武庚蜂本作蠭说文云飞虫螫人者尔雅别土蠭木蠭二种在地中作房者名土蠭其形大在树上作房者名木蠭其形差小又曰蠭丑螸谓垂其腴腴即腹下螫毒也罗愿云蠭种类至多土蠭黒色最大者螫人至死能食蜘蛛楚辞谓蠭若壶壶形圆大故蠭似之密蜂螫人芒入人肉不可复出蠭亦寻死陆佃云其毒在尾垂頴如锋故谓之蜂传曰蜂虿垂芒此之谓也一名万其字象形盖蜂类众多动以万计故借为万亿之万旧说数人以千数物以万庄子所谓号物之数谓之万也愚按汉书中山靖王传云谗言之徒蠭生顔师古注以为众多也此诗比意与彼同当管叔流言与羣叔嚣然更进迭和如蜂起然而成王不察其奸故言当时无有人为我迸逐此蜂者使我自以为是而终罗于螫毒之苦即谓之自求辛螫可也辛属全金刚味辛辛痛即泣出故以为痛苦之义肇通作肁始也允信也俱见説文桃虫小鸟尔雅云桃虫鹪其雌鴱按鹪即鹪鹩也鹩一作□又名鹪鸎江东呼布母陆佃云说苑曰鹪鹩巢于苇苕系之以髪鸠性拙鹪性巧故鹪俗呼巧妇一名工雀一名女匠其彖尖利如锥取茅秀为巢巢至精密以麻紩之如刺韈然故又一名韈雀雄方言云自闗而东谓之工爵或谓之过嬴或谓之女自闗而东谓之鸋鴂自闗而西谓之桑飞或谓之韈爵拚说文云拊手也鹪鹩巢于深林以一技为安苟以手拊之使飞则彼固羽族之鸟也其逺举别适何所不至以比武庚受封于殷其始帖然臣服亦可以相信矣而三叔煽之使动遂至悍然称兵欲反鄙我周邦不复肯守其侯封之旧耳又郭璞谓鹪小鸟而生雕鹗陆玑亦谓鹪鹩微小于黄雀其鶵化而为雕故俗语鹪鹩生雕及觐焦氏易林亦有桃虫生雕之语毛传解此以为鸟之始小终大者义实本此若以比武庚则郝敬所云方武王诛纣宥其子人以为孤雏耳未防挟徐奄诸国叛周公东征三年而后定此桃虫之为大鸟也理亦可通然鹪化为雕目所未见世多疑之又经文俱言鸟耳未尝言大鸟也岂谓鹪鹩非鸟必待变而后为鸟乎愚故定主前说未堪家多难解见访落篇集者栖止之义蓼说文云辛菜蔷□也按尔雅蔷□蓼即此郭璞以为泽蓼也陆佃云蓼生水泽者茎赤味辛罗愿云越王苦思报吴卧则以蓼楚辞曰蓼虫不知徙乎葵菜言蓼辛葵甘虫各安其故不知迁也而魏子曰蓼虫在蓼则生在芥则死非蓼仁而芥贼也本不可失也毛传云集于蓼言辛苦也季本云多难谓管蔡之乱蓼以喻武王之丧也言己方幼冲不堪国之多难而又适当大丧之苦故曰又集于蓼也此以流言疑周公之事自惩见己德之不及武王而欲羣臣之助也陈际泰云夫物有大甘也必有大苦随之成王之克成令主也则集蓼之故也夫张文潜云成王惩周公之事将毖后患使后之知人不复如前日之惑而首之以求助何也盖昔之不知周公之圣出于无助故也何以知其然耶夫成王在廷之臣圣莫如周公而贤莫如召公周公之为师召公固不说之矣召公且不说则在廷之臣岂复有能辨而言之者也此成王所以惩前日之事出于左右无有助之者则其惩后患而首之以求助不亦宜乎破斧刺朝廷之不知盖举朝廷而刺之举朝廷之不知则孰为成王之助哉按逸周书尝麦解云维四年孟春王初祈祷于宗庙乃尝麦于太祖是月王命大正正刑书王若曰呜呼敬之哉如木既颠厥巢其犹有枝叶作休尔弗敬恤尔执以屏助予一人集天之显亦尔子孙其能常忧恤乃事众臣咸兴受大正书盖即与此诗同意疑亦同时作也】小毖一章六句【申培说丰氏本篇名俱无小字朱传云此亦访落之意申培说袭之今按二诗命意各有所主原不相混一属望皇考一属望羣臣也特谓其皆一时庙中之作则可耳子贡传阙文】<br />
　　敬之访落之第三四章也羣臣进戒成王王乃答羣臣见戒之意【自羣臣下俱出欧阳修毛诗本义　何以知其为访落之第三四章也访落曰陟降厥家而此曰陟降厥士访落曰将予就之而此曰日就月将盖相为首尾之辞也陈氏云嗣王于祭之明日绎祭賔尸而羣臣与焉既作谋政之诗以发羣臣之志而作颂者又设羣臣进戒之诗以答之又形容嗣王虚己求言之意为羣臣者当何如哉邓元锡云王朝庙羣臣戒王皆不言而将之以乐宣其所欲言其斯为不言之教不肃之严乎故父子君臣天人上下仁孝忠敬之道咸在王周公朝庙间故乐其深也】<br />
　　敬之敬之【支韵】天维【左传贾谊新书俱作惟】显思【支韵】命不易【音异】哉【叶支韵将其翻】无【汉书新书俱作毋】曰髙髙在上陟降厥士日监在兹【支韵赋也此羣臣因王之求助而进戒也敬说文云肃也礼记注云在貌为恭在心为敬周昌年云敬非敬天乃】<br />
　　【心存戒慎重言敬之者无时无事而不敬也贾谊云志敬而怠人必乗之真德秀云重言以求其听也天维显思二句称天命以耸动之正见所以当敬也显明也思朱子云语辞也天维显思者顔师古云言天甚明察也按大雅曰皇矣上帝临下有赫维显之谓也命者有天下之命也不易者言保之不易也杜预云奉承其命甚难愚按此亦承上章多难而言左僖二十二年邾人以须句故出师公卑邾不设备而御之臧文仲曰国无小不可易也诗曰敬之敬之天惟显思命不易哉先王之明德犹无不难也无不惧也况我小国乎成四年公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎无曰以下主先王而言也无毋通禁止辞也曰者代为成王意中之语也高高在上指先王也语意与文王在上一例因首章访落之诗以乞灵皇考为言故特破其所恃言天甚难谌命实靡常王毋谓先王之灵在天或能隂为王地也重言高高者兼指文武之辞也周书召诰篇曰天既遐终大邦殷之命兹殷多先哲王在天又曰相古先民有夏天廸从子保面稽天若今时既坠厥命今相有殷天廸格保面稽天若今时既坠厥命即此意也陟降与闵予访落篇义同士说文毛传皆云事也按事乃士之本训其字从一从十数始于一终于十故说文引孔子曰推十合一为士也以其士为人品之称者则谓其人足任事故亦以士名之或当通作仕耳监说文云临下也兹之言此音之近也先王之心与天之心一也其神灵恒上下来往于王之所为而无日不监视于王之所处王固欲皇考陟降厥家而岂知其日所监之家中者实陟降厥事乎所事善则许之不善则怒之先王当无所私也抑又无小大无众寡无精麤之不体也夫上天之命既不易保而先王之监又不少疎然则王可有一时一事之不敬哉真德秀云当时羣臣之学以格心为主故其言纯粹如此人主宜深味之王应麟云荀子曰天子即位上卿进曰能除患则为福中卿进曰先事虑事先患后患下卿进曰敬戒无怠羣臣进戒始以敬三卿授策终以敬此心学之原也伊尹训太甲曰祗厥身召毕告康王曰今王敬之哉皆以此为告君第一义陆化熙云周公之戒王曰皇自敬德召公之诰王曰王其疾敬德曰王敬作所不可不敬德曰惟不敬厥德乃早坠厥命即是此诗首章之防】　维予小子【纸韵】不聪敬止【纸韵】日就月将【叶阳韵资良翻】学有缉熈于【韩诗外传作于】光明【叶阳韵谟郎翻】佛【韩诗外传说苑俱作弗】时仔肩示【新书作视】我显德行【叶阳韵户郎翻赋也胡一桂云自维予小子以下则嗣王先自述而后求羣臣之助也聪说文云察也不聪以质言郑云承之以谦也止通作只说文云语己辞也不聪敬止犹顔渊言回虽不敏请事斯语之意言我虽不聪而闻羣臣之陈戒警切如此诚不敢以不敬也然徒敬而不学则于先王之道茫无入门虽尸居寂守何益于治故仍以将予就之为诸臣望焉就将解见访落篇就言日将言月者学者工夫无可间断故日必有就教者苐条示其纲领啓发其闗钥而已故但须计月也韩诗外传云劒虽利不厉不断材虽美不学不高虽有防酒嘉殽不尝不知其防虽有善道不学不逹其功故学然后知不足教然后知不究不足故自壊而勉不究故尽师而熟繇此观之则教学相长也诗曰日就月将又云孟尝君请学于闵子使车往迎闵子闵子曰礼有来学无往教致师而学不能礼往教则不能化君也君所谓不能学者也臣所谓不能化者也于是孟尝君曰敬闻命矣明日袪衣请受业诗曰日就月将又云孔子燕居子贡摄齐而前曰弟子事夫子有年矣才竭而智罢振于学问不能复进请一休焉孔子曰阖棺兮乃止播兮不知其时之易迁兮此之谓君子所休也故学而不已阖棺乃止诗曰日就月将言学者也缉熙解见文王篇缉字从日月推出熈者光明之谓成王言我于先王之道欲日有所就必赖尔诸臣之月有所将诚如是以为学积渐不已则于事事物物之理无不洞彻而此心之光明者益继续其光明矣是之谓缉熈于光明也光明二字意虽无异而义当有辨晋语郭偃以光为明之耀朱子谓明者光之体光者明之用是也成汤有言曰去圣人之道而独居以思犹之去日于庭就火于室也刘向亦曰少而好学如日出之阳壮而好学如日出之光老而好学如秉烛之游繇是以观有求光明之志者断不能舍学矣钱天锡云缉熈二字与文王不同乃勉然工夫从一隙之明而聨缉不已到那万理明净地位徐干云学也者所以疏神逹思怡情理性圣人之上务也民之初载其蒙未知譬如寳在于室有所求而不见白日照焉则羣物斯辨矣学者心之白日也又云大乐之成非取乎一音佳膳之和非取乎一味圣人之德非取乎一道故曰学者所以总羣道也羣道统乎己心羣言一乎己口惟所用之述千载之上若其一时论殊俗之类若与同室度幽明之故若见其情原治乱之故若见己效故曰学有缉熈于光明王符云人之情性未能相百而其明智有相万也此非其真性之材也必有假以致之也君子之性未必尽照及学也聪明无蔽心智无滞前纪帝王顾定百世比则道之明也而君子能假之以自彰尔夫如是道之于心也犹火光于人目也中穽深室幽黒无见及设盛烛则百物彰矣此则火之耀也非目之光也而目假之则为明矣天地之道神明之为不可见也学问圣典心思道术则皆来覩矣此则道之材也非心之明也而人假之则为已知矣诗曰日就月将学有缉熈于光明是故凡欲光烈者莫良于学矣淮南子云知人无务不若愚而好学自人君公卿至于庶人不自彊而功成者天下未之有也诗云日就月将学有缉熈于光明此之谓也又云生木之长莫见其益有时而修砥砺防监莫见其损有时而薄君子修美虽未有利福将在后至故诗云日就月将学有缉熈于光明此之谓也韩诗外传云凡学之道严师为难师严然后道尊道尊然后民知敬学故大学之礼虽诏于天子无北面尊师尚道也故不言而信不怒而威师之谓也诗曰日就月将学有缉熈于光明佛时二句申言其望助之切也佛说文云见不审也愚按此与髣髴之髴同义即谦言不聪之意时之言是音之近也仔说文云克也肩郑云任也按人肩能胜重任故有任之义示者天垂象以示人之示顔师古云君子以目视物以物示人同作视字后世作字异目示物从示傍见示人物作单示字德行谓德之见于行者先王已然之成迹皆明德所流露故曰德行也成王既以月将之助望羣臣而自期于缉熈光明之效矣又恐不得其所以将之之术而终无受益之可望也复申恳之曰以我之见理不明若是而欲克胜天下之重任其必示我以显明可见之德行庶乎启发有机日不迷于所事而天命可保乎盖示之不显则恐有似是之讹而亦非见地未明者所能骤领此成王之所深虑非徒承之以谦而已佛显二宇对看张文潜云夫德行固道之显者也而成玉尚欲使示之以显德行者盖学之始其道当然也以其德行之幽者未足以知之故曰示我显德行非独成王为然伊尹之告太甲明言烈祖之成德夫以言为未足而明言之则亦以太甲始进于学故也韩诗外传云宋大水鲁人吊之宋人应之曰寡人不仁斋戒不修使民不时天加以灾又遗君忧拜命之辱孔子闻之曰宋国其庶防乎昔桀纣不任其过其亡也忽焉成汤文王知任其过其兴也勃焉过而改之是不过也宋人闻之乃夙兴夜寐吊死问疾戮力宇内三岁年丰政平乡使宋人不闻孔子之言则年谷未丰而国家未宁诗曰弗时仔肩示我显德行一说佛者矫戾之意曲礼云献鸟者佛其首学记云其求之也佛子法言云荒乎淫佛乎正刘熈释名云牵引佛戾以制马是也愚按此当通作咈说文云违也或通作拂说文云过击也二义相近严粲云我负荷天下其任甚重尔羣臣当有以正救之无为面从容说必示我以显然之德行使我有所则效也亦通又韩诗外传云诗曰示我显德行故道义不易民不繇也礼乐不明民不见也此借语立义非诗本防陈际泰云吾读成王之诗深有味乎其人也而又思周公之教之深也抗世子法于伯禽于兹验焉蒋悌生云成王自为谦退之辞愿加不息之功使学进于光明之地盖成王悔悟之后深服周公之训虽曰困知勉行而学亦渐进于精密矣】敬之二章章六句【序及蔡邕独断皆云羣臣进戒嗣王之所歌也此但据上章为说耳朱传以为成王受羣臣之戒而述其言申培说因之然此诗自是作颂者纪述之辞亦不得以上章进戒之语谓述自成王也子贡传阙文】<br />

                    <br>
                        　　东山周公伐武庚既克而归劳其从行之士故作此诗【出申培说　子贡传云周公帅师征殷三年克之劳其归士赋东山序云一章言其完也二章言其思也三章言其室家之望女也四章言男女之得及时也君子之于人序其情而闵其劳所以悦也悦以使民民忘其死其惟东山乎孔蕞子载孔子曰于东山见周公之先公而后私也所谓先公后私者谓公事既毕便恤其私耳郝敬云周公避谤居东二年成王诛管叔得鸱鸮之诗感风雷之变始悔悟迎公公归大诰天下奉王东征武庚伐奄孟子所谓三年讨其君灭国五十即此行也】<br />
　　我徂东山慆慆不归【朱子云无韵未详】我来自东【韵】零【说文丰氏本俱作霝后同】雨其蒙【东韵又丰本叶支韵谟悲翻按据此则不归之归亦叶支韵渠为翻楚辞章句作蒙】我东曰归【见上】我心西悲【支韵】制彼裳衣勿士【丰本作事】行枚【叶支韵谟悲翻】蜎蜎者蠋【说文丰本俱作蜀】烝在桑野【马韵】敦彼独宿亦在车下【马韵　赋也凡言我者皆设为军士自道之词徂说文云往也李氏云周在丰镐三监叛其地在王室之东周公自东征之是自西而东故谓东征严粲云军屯必依山为固故以东山言之王应麟云今按商故都在河北唐杜牧以河北为山东秦汉谓山东山西者皆指太行山东山即商地慆说文云水漫漫大貌今曰慆慆者借为悠缓之意言其乆也朱善云文武深仁厚泽其浸渍于西土者虽深而渐濡于殷邦者犹浅其顽民染于商辛之旧俗未尽变其贤士懐于先王之遗泽者未尽冺一旦改商而为周其眷眷思念之意固未遽释然也况又益之以管蔡之流言在我有衅之可乗乎故周公之东征也衮衣绣裳舒徐容与于东山之下谆谆乎友邦之训诲恳恳乎讐民之戒饬使人心晓然知逆之不可以犯顺邪之不可以干正则自然有以剪其羽翼而披其枝叶将不必斧钺干戚之用而罪人斯得矣则周公之于庶殷非以力胜之也以徳化之也惟其以德照人也故军士之从公而东者虽有别离之若而无死亡之患则周公此举可谓仁之至而义之尽矣来即归也我来自东言从东方而归来也零说文云余雨也蒙说文云微雨也行役最以雨为苦骤雨犹可立待微雨若断若续其苦不堪言零雨其蒙形容得羁旅愁惨之象此四句即景纪事故毎章皆以之为起语我东曰归以下四句又追其将归之始而言曰字可味向未言归乃心敌忾才提起归之一字便有无限感怆故身虽在东而心已念西而悲此羁旅之情也西者家室所在万时华云东归极快活事悲却在此时可思可思才说起便悲曰字更有味少陵诗喜心翻倒极呜咽泪沾巾后山诗住逺犹相忘归近不可忍人情类然制说文云裁也裳衣朱子云平居之服也与素裳白舄韎衣韎弁对看勿郑云犹无也士说文云事也数始于一终于十孔子曰推十合一为士愚按士原训事其称人为士者迹以其能任事故名之耳今人多昧此义行枚者行而用枚所以止语军中之制也顔师古云枚状如箸横衔之繣挈于项繣结碍也挈绕也盖征事既毕将归有期可释介胄不用于是新制裳衣以为在途之服而此行与出师时不同故亦无事于衔枚而行也蜎蜎者蠋四句亦归途所见与零雨其蒙同一时事蜎本井中虫之名蠋之动亦如之故曰蜎蜎考工记刺兵欲无蜎注云掉也疏云凡兵欲坚劲不欲柔软谓若虫之蜎蜎扰扰然蠋虫名尔雅云蚅鸟蠋疏云蚅一名鸟蠋亦专名蠋字本作蜀毛晃云蜀本从防而又加防焉俗也郭璞云虫大如指似蚕韩非子云蟺似蛇蚕似蠋人见蛇则惊骇见蠋则毛起然妇人拾蚕而渔者握鳣故利之所在皆为贲育罗愿云蜀葵中蚕也从虫上目象蜀头形中象其身蜎蜎葵者菜之甘者也古人有言蓼虫不知徙乎葵菜今蜀食葵之甘故其体肥大亦食于藿庚桑子曰奔桑不能化藿蠋言大小不同量也烝尔雅云众也按烝夲热义转训为众者人众则气热罗云蠋虽蚕类而不食桑诗乃称烝在桑野者葵藿之下亦桑野之地也蚕致养于人万百为族蜀则独行故以此敦然独宿者于文独字从蜀则蜀当独处尔又蜀亦或作鸟名师旷禽经曰蜀不独宿不知何物也蜀不独宿故以叹独宿者愚按罗前说是后说非也据尔雅云鸀山鸟又南康记石室山有鸟亦曰鸀形色鲜洁自爱毛羽若只者则照水悲鸣此或即禽经之所谓蜀耳蠋既禽名不应以蜎蜎状之又蜀有独义故管子云抱蜀不言而庙堂既修学者多不识抱蜀之义以今思之即抱独也敦通作惇说文云厚也厚重不移之貌彼槩指军士也曰独宿者对离室家而言亦在车下者王安石云古用战车则将卒有所蔽倚止则为营卫与堑栅无以异言彼众多之蠋皆独行而防处于桑野此离家之军士亦敦然不动而独宿于车下与蜎蜎者蠋无以异也殷大白云看亦字正匪兕匪虎之意以其语出于上人则为体其情耳序以此章为言其完也古全师为上盖师全而后公喜可知也】　我徂东山慆慆不归我来自东零雨其蒙果臝之实【质韵】亦施【音异】于宇【麌韵丰本作防】伊【尔雅作蛜】威在室【质韵陆德明云或作堂误】蟏【说文作蟰】蛸在户【麌韵实宇室户隔句二韵】町【陆本作圢】畽【陆本作堹又作疃】鹿塲【阳韵】熠燿【说文作熠熠云盛光也】宵行【叶阳韵户郎翻】不可畏【叶微韵于非翻亦叶灰韵乌回翻】也伊可懐【叶微韵胡威翻亦叶灰韵胡隈翻】也【赋也果臝之实尔雅云栝楼也郭璞云今齐人呼之为天瓜邢昺云实即子也叶似瓜叶形两两相值蔓延青黒色六月华七月实如瓜瓣本草云一名地楼一名泽姑图经云栝楼生山谷实名黄瓜根亦名白药皮黄肉白三四月生苖引藤蔓叶如甜瓜叶作又有细毛七月开华似葫芦华浅黄色实在华下大如拳生青至九月熟赤黄色其实有正圆者有鋭而长者施朱子云延也蔓生延施于宇下也伊威虫名尔雅云蛜威委黍又云蟠鼠负即一物也陆玑云在壁根下瓮底土中生似白鱼者是也本草云所谓湿生虫也多足其色如蚓背有横文一名负蟠多在下湿处及土坎中常惹着鼠背故名鼠负今误作妇字或作一云食之令人善淫术曰鼠妇淫妇是也陆佃云一名鼠姑亦或谓之鼠黏鼠妇犹鼠姑也鼠黏犹防负也蟏蛸虫名尔雅云长踦也郭璞云小鼅鼄长脚者俗呼为喜予亦作蟢子陆佃云萧梢长踦之貌因以名云陆玑云一名长脚荆州河内人谓之喜母此虫来着人衣当有亲客至有喜也幽州人谓之亲客亦如蜘蛛为网罗居之在户言为网于户也町畽程子云庐傍畦垅说文云田践处曰町董氏云区种法曰伊尹作为区田一畆之中地长十八丈分十八丈作十五町町间分十四道通人行杨慎云左传町原防井衍沃干寳注平川广泽可井者则井之原阜隄防不可井者则町之町小顷也张平子西京赋徧町成篁注町为畎畆畽本作疃说文云禽兽所践处也杨云庄子舜举于童土之地其疏云童土疃也塲本作说文云田不耕者杨云原诗人之意谓征夫乆不归家町畽之地践为鹿塲非为町畽即鹿塲也熠燿萤火孔颖逹云即夜飞有火虫也本草萤火一名夜光一名熠燿曹植萤火论云熠燿宵行章句以为鬼火或谓之燐未为得也天隂沈数雨在于秋日萤火夜飞之时也故云宵行陆佃云一说萤非熠燿熠燿行虫耳今卑湿处有虫如蚕蠋尾后载火行而有光俗谓之熠燿未详孰是朱子因第四章有熠燿其羽之句因解熠燿为明不定貌而以宵行为虫名杨慎驳之云古人用字有虚有实熠燿之为萤火实也熠燿为仓庚之羽虚也有一明证可以决其疑小雅交交桑扈有莺其领与此句法相似此言桑扈之领如莺之文非谓莺即桑扈也彼谓仓庚之羽如熠燿之明非谓熠燿即仓庚也上章述初发时事此章则渐抵家矣因感念丁夫于役室庐就荒想像有果臝以下五者其景象如许焉懐思也有系恋在抱之意陆燧云言家中光景如此难得便畏而不归但出外已乆种种意念排遣不开转念之而释然喜也严粲云室庐将近则家事纎悉一一上心此人之情也盖别家之情于乆住之处犹或相忘至于归心已动行而未至则思家之情最切故序其在途之情以慰劳之】　我徂东山慆慆不归我来自东零雨其蒙鹳【说文陆夲丰夲俱作雚】鸣于垤【叶质韵徒吉翻】妇叹于室【质韵亦叶寘韵式吏翻】洒扫穹窒【质韵】我征聿至【寘韵亦叶质韵职日翻】有敦瓜苦烝在栗【韩诗作□云众薪也丰本同】薪【真韵丰本作新】自我不见于今三年【叶真韵奴因翻赋也鹳鸟名陆玑云似鸿而大长颈赤喙白身黒尾翅一名负釡一名黒尻一名背灶一名皂裙本草注云头无丹项无乌带身似鹤不善唳但以喙相击而鸣亦有二种白鹳鸟鹳垤说文云螘封也亦名蚁冢陆玑云蚁将雨则出而壅土成峰鹳鸟见之长鸣而喜今蚁取小虫入穴辄壊垤窒穴盖防其逸亦以窒雨易占所谓蚁封其穴大雨将至是也今朔地蚁封其高大有如冡者所谓蚁冡盖出于此禽经云鹳俯鸣则隂仰鸣则晴愚按鹳好水之鸟也亦善羣飞薄霄激雨雨为之散旧说皆以鹳鸣于垤为将雨之征将雨则征夫之至不必如期故妇叹于室然上文明言零雨其蒙则非将雨矣以下文洒扫穹窒推之此鹳之鸣即禽经所谓仰鸣则晴者也晴则征夫将至故洒扫穹窒以待之然则其叹者何也以其宜至而犹未至望之之切故叹也罗愿云易之中孚九二鸣鹤在隂上九翰音登于天说者以为鹳者别于鹤也震为鹤阳鸟也巽为鹳隂鸟也鹤感于阳故知夜半鹳感于隂故知风雨洒扫穹窒与上章伊威蟏蛸等语相应穹窒解见七月篇严云此皆想其妇在家之叹望盖行人念家之情如白居易诗云想得家中夜深生还应说着逺行人也我代军士自谓也征行也聿通作欥说文云诠辞也敦烝解俱同首章瓜苦瓜之苦者栗薪栗树之为薪者盖取以制棚架之类行者至家因见苦瓜累累系于栗薪之上而曰自我之不见此亦已三年矣濶别许乆见故国风物依然如旧似喜似惊有无限感慨况其室家乎唐诗始怜幽竹山牕下不改清隂待我归意与此同又苦瓜以况其妇栗薪枯槁取以自况苦瓜延蔓于栗薪之上以况夫妇纒绵不解亦犹茑萝施于松栢之意朱子云东山之诗言自我不见于今三年则居东之非东征明甚盖周公居东二年成王因风雷之变既亲迎以归三叔懐流言之罪遂胁武庚以叛成王命周公征之其东征徃返首尾又自三年也按逸周书作雒解云师旅临卫攻殷殷大震溃降辟三叔禄父者奔管叔经而卒所征熊盈族十有七国俘维九邑俘殷献民迁于九毕竹书成王三年王师灭殷杀武庚禄父迁殷民于卫遂伐奄灭蒲姑四年王师伐淮夷遂入奄五年王在奄迁其君于蒲姑夏五月王至自奄此则东征之役斧斨破缺盖歴三年也自此及下章乃已归至家而夫妇相见之语】　我徂东山慆慆不归我来自东零雨其蒙仓庚于飞【防韵】熠燿其羽【麌韵】之子于归【防韵】皇【尔雅作騜】驳其马【叶麌韵满补翻按飞归羽马亦隔句二韵】亲【丰本作寴】结其褵【支韵韩诗外传作缡】九十其仪【支韵亦叶歌韵牛河翻】其新【丰本作亲】孔嘉【叶歌韵居何翻】其旧如之何【歌韵亦叶支韵于离翻　赋也序以此章为乐男女之及时细味乃追述昔日之语非此时方谐婚娶也仓庚即黄鸟解见葛覃篇郑云仓庚仲春而鸣嫁娶之也熠说文云盛光也燿说文云照也状其羽色之鲜明如可照也之子即其妇也于归谓始嫁时也皇尔雅作騜云黄白曰騜駵白曰驳孙炎云駵赤色也孔頴逹云黄白谓马色有黄处有白处駵白谓马色有駵处有白处是子往嫁之时所乗者皇其马驳其马言其车服盛也亲是子之亲即其母也结说文云缔也褵本作缡有二义说文云以丝介履也尔雅云妇人之袆谓之缡缡緌也郭璞以为即今之香缨邪交络带系于体因名为袆陈祥道云缨带曰衿婚礼所谓施衿是也带结而垂曰缡尔雅所谓缡緌是也按士昏礼母戒女施衿结帨曰勉之敬之夙夜无违宫事庶母申之曰夙夜无愆施诸衿鞶考尔雅衿谓之洊郭璞解洊为衣小带也然则衿者缨之带缡者衿之緌先施衿而后结其缡总是一事而孙炎孔颖逹泥礼文径以结缡为结帨误矣愚按说文尔雅二义皆可通并列之九者数之盛十者数之终举九与十喻其多也仪谓昏礼之仪韩诗外传云嫁女之家三夜不息烛思相离也取妇之家三日不举乐思嗣亲也是故昏礼不贺人之序也三月而庙见称来妇也厥明见舅姑舅姑降于西阶妇升自阼阶授之室也故礼者因人情为文诗曰九十其仪言多仪也嘉説文云美也按昏礼名嘉礼以隂阳际防谓之嘉旧对新之称郑云其新来时甚善至今则久矣不知其如何也又极序其情乐而戏之一説上章咏旧有室家者此章咏新有室家者理亦可通但以前章果臝施宇熠燿宵行及有敦瓜苦等语思之彼皆夏末秋初所有而仓庚之鸣正在仲春之月时不相值则于飞结褵其为追述之语无可疑者故当以郑笺之解为正朱子云古之劳诗皆知此其上下之际情志交孚虽家人父子之相语无以过之此其所以维持巩固数千百年而无一旦土崩之患也真徳秀云周公述归士之辞士之蕴于其心而不能言者周公尽发之于言遐想其时上下交孚欢欣感激有不能自已者后世征戍频繁民病于役则有为诗以刺者如陟岵鸨羽此以父子不相保而怨也葛生采緑此以夫妇不相保而怨也渐渐之石何草不黄此将率戍役以劳苦而怨也与采薇东山之辞大抵畧同然采薇东山上序戍者之情也陟岵诸诗戍者或其家人自感其情也得失相去顾不逺哉】<br />
　　东山四章章十二句【序以为周公东征三年而归劳归士大夫美之故作是诗按此诗既为劳归士而作自当是周公语属之大夫似未足信朱子以为成王既得鸱鸮之诗又感风雷之变始悟而迎周公于是周公东征已三年矣既归因作此诗以劳归士今考东征断是亲迎以后事朱子亦自知其误矣説见鸱鸮篇】<br />
　　破斧美周公也【出序】从军之士以前篇周公劳己之勤故言此以答其意【出朱传　辅广云东山之诗周公能得归士之心也破斧之诗归士能得周公之心也所谓上下交而其志同者也章潢云易曰刚中而应行险而顺以此毒天下而民从之破斧之谓也焦氏易林云鸱鸮破斧邦人危殆頼旦忠徳转祸为福倾危复立扬子法言或问为政有防曰思斁昔在周公征于东方四国是王其思矣夫齐桓公欲径陈陈不果纳执辕涛涂其斁矣夫公羊传云古者周公东征则西国怨西征则东国怨】<br />

                    <br>
                        　　既破我斧又缺我斨【阳韵】周公东征四国是皇【阳韵齐诗丰民本俱作匡法言作王】哀我人斯亦孔之将【叶阳韵资良翻　赋也破者石碎之义缺者器破之义皆毁也斧斨解见七月篇司马法辎辇载一斧一斤一凿一梩一锄二版二筑皆军中樵苏筑垒用之易旅卦得其资斧注亦谓斧所以斫除荆棘是也斨亦伐木用之非指兵器严粲云周公奉王命以讨罪有征无战四国闻王师之至即穷蹙自守周公又迟之三年不为急攻之计故未尝从事于战陈惟行师有除道樵苏之事斧斨之用为多歴时之久则必敝观尚书所载周公化商之事勤拳恳恻如父兄之爱其子弟若以为杀戮之多至于破斧缺斨则是与之血战而仅胜之亦疲敝甚矣愚按周公虽无急于战胜攻取之心然武庚之乱挟三监幷奄与淮徐之地几半天下差与汉七国之变无异周公居东三年始平之其事势亦有然者破斧缺斨正三年从征内事葢亦举劳苦而极言之也昔人诗有云从军有苦乐但问所从谁所从神且武焉得久劳师若嫌公之一徂輙三龄为久暴师顿兵于外彼未覩乎当日之情形耳万尚烈云东山之师非周公不可葢周公之敎化在西土者虽深在东方者尚浅商之世徳其斵丧者固甚其固结者亦存况武王一崩公即摄政而王方幼冲三叔流言尽可借为摇动之隙孰谓顽民义士遂无夷齐在乎万一山东诸国有仗义而起者不可谓非周之难此周公之所哀也当时劳心焦思鞠躬尽瘁不知何如而安用矩步雅歌之士迂谈濶论为耶四国金履祥云三监武庚国内臣民也书传云武王杀纣继公子禄父及管蔡流言奄君薄姑谓禄父曰武王死成王幼周公见疑矣此百世之时也请举事然后禄父及三监叛愚按朱子以四国为四方之国然观书多方篇曰告而四国多方既于四国之下复言多方则四国之非泛指四方明矣毛孔皆以四国为管蔡商奄葢以霍叔之罪比二叔差轻故除霍不言而取奄以足其数然观书多士篇曰昔朕来自奄予大降尔四国民命既于奄之外复言四国则奄不在四国数内明矣断当从金氏解皇通作遑説文云急也尚书无皇曰今日躭乐汉书谦逊未皇夙夜不皇康宁皆用此皇字言周公东征岂得已哉祗为四国不静天下将危故皇皇如斯耳旧説训皇为正然皇无正义或引齐诗改作匡字恐非经文之旧故不敢从哀犹言怜爱也我人通言天下之人将通作壮字之近也毛训为大也言是举也非以勤劳我军士实哀怜我天下之人而欲永措之生全之地葢仁者爱人故恶人之乱之也今蠢靖而民生自是无虞其为徳不亦大乎苏辙云使周公嫌于救其身洁身而退以避二叔之难则其乱将及于四方如是而周公亦清矣然而未免于小也维不嫌于自救哀人之不治以诛管蔡而后可以为大朱子云夫管蔡流言以谤周公而公以六军之众往而征之使其心一有出于自私而不在于天下则抚之虽勤劳之虽至而从役之士岂能不怨也哉今观此诗固足以见周公之心大公至正天下信其无有一毫自爱之私抑又以见当是之时虽披坚执鋭之人亦皆能以周公之心为心而不自为一身一家之计朱善云是诗虽作于军士然亦可谓知圣人者矣徐光啓云周公之心归士能知之司马昭之心路人能知之故曰鹤鸣于九皋声闻于天金履祥云君臣之际天下之大戒昔者成汤伐桀则放之武王克殷而纣死矣武王为天下除残而已固不必加兵于其身也圣人恶恶止其身而已固不必诛絶其子孙也于是立武庚以存其祀以常情论之诛其父而立其子安知武庚之不复反乎虑其反而不立与立之而不能保其不反是不得以存之也于是分殷之故都使管叔蔡叔霍叔为之监以监之夫天子使其大夫为三监监于方伯之国国三人亦殷礼也况所使为监者又吾之懿亲介弟也武庚何得为乱于其国假使管叔非至不肖何至挟武庚以叛哉圣人于此亦仁之至义之尽矣不幸武王则既丧成王则尚幼而天下之政则周公摄之是岂其得已也彼管叔者国家之谓何又因以为利彼固以为周之天下或者周公可以取之己为之兄而不得与也此管叔不肖之心也而况武庚实嗾之于是唱为流言以撼周公既而成王悟周公归而遂挟武庚以叛彼武庚者瞷周室之内难亦固以为商之天下或者己可以复取之三叔之愚可因使也此武庚至愚之心也而况三叔实借之于是始为浮言以诱三叔既而三叔与之连遂挟三监淮奄以叛夫三叔武庚之叛同于叛而不同于情武庚之叛意在于复商三叔之叛意在于得周也至于奄之叛意不过助商而淮夷之叛则外乗应商之声内撼周公之子其意又在于得鲁三叔非武庚不足以动众武庚非三叔不足以间周公淮夷非乗此声势又不能以得鲁此所以相挺而起同归于乱周也抑当是时乱周之祸亦烈矣武庚挟殷畿之顽民而三监又各挟其国之众东至于奄南及于淮夷徐戎自秦汉之世言之所谓山东大抵皆反者也然大诰之书曰殷小腆曰殷逋播臣于三监则略而不详何也葢不忍言也不忍言则亲亲也其卒诛之何也曰亲亲尊尊并行不悖周道然也故于家曰亲亲焉于国曰君臣焉象之欲杀舜止于乱家故舜得以全之管叔之欲杀周公至于乱国故成王得以诛之周公不得以全之也传曰管蔡为戮周公右王书序曰成王伐管叔蔡叔则管蔡之诛是成王之意使管叔而可以无诛则天下后世之为王懿亲者皆可以乱天下而无死也可以乱天下而无死则天下之乱相寻于后世矣而可乎故黜殷天下之公义诛管蔡亦天下之公义也夫苟天下之公义圣人不得而私亦不得而避也吁是亦成王周公之不幸也】　既破我斧又缺我锜【叶歌韵于何翻陆徳明云或作竒】周公东征四国是吪【歌韵尔雅注陆本俱作讹】哀我人斯亦孔之嘉【叶歌韵居何翻　赋也锜有二义説文云鉏防止徐锴云鉏防犹犬牙也立薅所用按司马法辎载有一锄疑即此又説文云江淮之间谓釡曰锜召南维锜及釡是也依此则锜乃军中所以爨者亦非兵器吪説文云动也徐云卧既觉必有声气诗尚寐无吪或寝或吪训皆同或引尔雅注改作讹云化也恐非经文之旧亦不敢从言周公东征祗为四国倡乱故寤寐不安耳嘉郑云善也严云言徳之甚善也】　既破我斧又缺我銶【尤韵】周公东征四国是遒【尤韵董氏云集本作揫丰本同】哀我人斯亦孔之休【尤韵　赋也毛云木属曰銶韩诗云凿属也今按説文无銶字惟木部有梂字梂有二义一曰栎实説者以为有毛散裹之如裘故从求一曰凿首葢以木为之加于凿之首即凿柄是也用之既久其木亦茸茸如毛之散裹者然故名为梂其説与毛韩合即此銶也司马法辎载中亦有一凿或指为今之独头斧未确又按此诗三言破斧者葢以形武庚分言斨锜銶者亦以形三叔耳遒説文云迫也吪深于皇皇犹画时情事吪则夜以继日矣遒又深于吪吪仅思虑不安遒则迫而心应矣或据别本改作揫云是收敛之义恐非经文之旧亦不敢从休毛云美也按休字从人依木所以安也前言将嘉皆就周公之徳言周公既有此哀我人之徳使天下咸受其生全之芘故曰休】<br />
　　破斧三章章四句【子贡传阙文序谓周大夫美周公以恶四国申培説为周公至自征殷周人美之今按篇中斧曰我斧斨曰我斨其为从军之士所作无疑】<br />
　　泮水颂伯禽允文允武也伯禽就封于鲁初作泮宫遂服淮夷鲁人为之颂【许衡云此颂伯禽之诗葢伯禽时始有征淮夷之役愚按经言既作泮宫淮夷攸服此二事者皆在伯禽之世所以益断其为颂伯禽也何以征之明堂位云米廪有虞氏之庠也序夏后氏之序也瞽宗殷学也頖宫周学也凡四代之服器官鲁兼用之是故鲁王礼也成王以周公有大勲劳故使鲁得为此斯则伯禽作泮宫之证也史记云伯禽即位之后有管蔡等反也淮夷徐戎亦并兴反于是伯禽率师伐之于肹肹即费也书费誓序云鲁侯伯禽宅曲阜徐夷并兴东郊不开作费誓其辞曰嗟人无哗聴命徂兹淮夷徐戎并兴言徃巴中淮夷之难矣而今徐戎又蠢动也斯则伯禽征淮夷之证也夫王制之言诸侯也曰天子命之敎然后为学伯禽受命于天子备四代之学躬涖泮宫以修其敎大本端矣内顺治则外威严淮夷徐戎相次帖伏固其宜也淮夷之征在泮献功事在作泮宫之后费誓之作惟征徐戎事在服淮夷之后诗书相辅而往迹了然读史者当以是订之】<br />
　　思乐【音络后同】泮【陆徳明本作頖】水【纸韵后同】薄采其芹【文韵亦叶防韵渠希翻白虎通作荇】鲁侯戾止【纸韵后同】言观其旂【防韵亦叶文韵巨斤翻】其旂茷茷【月韵亦叶泰韵蒲葢翻又叶坠韵房废翻陆本羣经音辨俱作伐朱传及大全俱作筏】鸾声哕哕【月韵亦叶霁韵呼恵翻又叶泰韵呼外翻又叶队韵许秽翻】无小无大【叶霁韵徒帝翻】从公于迈【叶霁韵力制翻　兴也思乐泮水者思我国有泮水之可乐也泮水孔頴逹云泮宫之外水也于文半水为泮据説文云诸侯乡射之宫也西南为水东北为墙徐锴云天子辟廱水周之诸侯泮宫水才其半此防意也郑则云泮之言半也半水者葢东西门以南通水北无也孔申郑义云辟廱者筑土为堤以壅水之外使圆如璧令四方来观者均故谓之辟廱也辟廱之宫内有馆舍外无墙院故得圜观之也天子宫形既如璧则诸侯宫制当异矣而泮为名则泮是其制必疑南有水者以行礼当南面而观者宜北面畜水夲以节观宜其先节南方故知南有水而北无也北无水者下天子耳亦当为其限禁故云东西门以南通水明门北亦有沟堑但水不通耳今按许郑二説规制互异然白虎通有云泮宫者半于天子宫也半者象璜也独南面礼仪之方有水其余壅之以垣与郑説合三人占吾将从二人矣泮宫今或称作黉宫当是璜宫之误半水为泮字义甚明或通作頖亦字讹也乃郑注礼记又谓頖之言班也所以班政敎也因声附防殆不足信至戴埴则直疑泮宫非学名而引通典言鲁郡乃古鲁国郡有泗水县泮水出焉建宫于上名为泮宫与楚之渚宫晋虒祁之宫无以异杨慎深然其説愚考一统志泮水一名雩水源出曲阜县县治西南西流至兖州府城东入泗水即诗所云泮水也雩乃此水本名以其为泮宫池又名为泮耳水因宫得名而谓宫以水得名乎戴杨可谓喜于立异而不顾泮字之所从来者矣郦道元水经注云灵光殿之东南即泮宫也在高门直北道西宫中有台高八十尺台南水东西一百步南北六十步台西水南北四百步东西六十步台池咸结石为之诗所谓思乐泮水也黄氏云鲁人非乐乎泮水也乐乎人才所頼以长育成就也薄者发语辞采説文云将取也后放此芹解见采菽篇陆佃云芹取有香士之于学也揽其芳臭而至则采芹之譬也愚按兴意在小大从公二句敎不择人苟有其材皆可以取而成就之犹采菜者之不废夫芹也后章采藻采各有取义而或泥古之入学者有释菜之礼以菜为贽故即水中采三品之水艸以荐之今释奠先圣犹用芹云如此学诗亦固斯甚矣鲁侯伯禽也是时新就封国故以爵称戾説文云曲也身曲戾也愚按此当为鞠躬之意状鲁侯谦虚之容也止者孔云至而止住也其旂孔云其车所建之旂也周礼交龙曰旂解见庭燎篇茷説文云艸叶多也曰茷茷者取飞之貎鸾车中八鸾铃也解见蓼萧采芑篇哕説文云气牾也毛云徐行有节也车行则旂建马动则鸾鸣观其旂茷茷而有容聴其鸾哕哕而有节以之视学若増而华矣严粲云称其仪物之美者喜其来至之辞如所谓闻车马之音见羽旄之美举欣欣然有喜色也无犹云不论也小小子也大成人者从説文云随行也公谓鲁侯伯禽迈説文云逺行也孔云从公往行而至泮宫也愚按行至泮宫不足为逺而云于迈者有踊跃奋迅不能自止之意李氏云如汉明帝开辟廱冠带缙绅之人圜桥门而观聴者葢亿万计】　思乐泮水薄采其藻【叶巧韵侧绞翻】鲁侯戾止其马蹻蹻【叶巧韵读如巧告绞翻】其马蹻蹻【见上】其音昭昭【萧韵亦叶巧韵读如爪则绞翻】载色载笑【叶萧韵思邀翻】匪怒伊【列女传作匪】敎【叶萧韵读如骄居袄翻　兴也藻水艸之有文者其字下施澡言自洁如澡也详见采苹篇兴意取受敎之义人受敎则能洒濯自新而有文采也蹻説文云举足行高也其马蹻蹻见鲁侯急于临泮水而施敎也音谓涖学时讲艺论道之音其音昭昭者严云其声音昭昭然明亮也载之言则也色者顔之和笑者声之和论语所谓即之也温洪范所谓而康而色也匪通作非怒説文云恚也伊语辞后放此敎説文云上所施下所效也载色载笑则未尝有所怒也唯敎之而已契之敷敎在寛夫子之循循善诱鲁侯以之又韩诗外傅云孔子曰不戒责成害也慢令致期暴也不敎而诛贼也君子为政避此三者又子贡曰赐闻之托法而治谓之暴不戒致期谓之虐不敎而诛谓之贼以身胜人谓之责责者失身贼者失臣虐者失政暴者失民居上位行此四者而不亡者未之有也皆引诗曰载色载笑匪怒伊敎又云当舜之时有苗不服其不服者衡山在南岐山在北左洞庭之陂右彭泽之水繇此险也以其不服禹请伐之而舜不许曰吾喻敎犹未竭也久喻敎而有苗民请服天下闻之皆薄禹之义而美舜之徳诗曰载色载笑匪怒伊敎舜之谓也此皆借诗立论无闗本防】　思乐泮水薄【説文作言】采其【有韵罗愿云杜子春读为夘説文作力久切以泮宫诗读之説文音为叶】鲁侯戾止在泮饮酒【有韵】既饮防酒【见上】永锡难老【叶有韵朗口翻】顺彼长道【叶有韵他口翻】屈【尔雅作淈】此羣丑【有韵　兴也李氏云一章言至泮水二章言敎人三章言与贤者饮酒也毛传説文皆云鳬葵也干寳云今之防蹏艸江东有之何承天云此菜出东海堪为菹酱也郑小同云江南人名之莼菜生陂泽中或名水葵一曰今之浮菜即猪莼也陆玑云与荇菜相似菜大如手赤圆有肥者着手中滑不能停茎大如匕柄叶可以生食又可鬻滑美罗云尊小于荇陆所説莼则大于荇今莼菜自三月至八月茎细如钗股黄赤色短长随水深浅名为丝莼九月十月渐麤硬十一月萌在泥中麤短名瑰莼味苦体澁取以为羮犹胜襍菜宜襍鲋鲤为羹又宜老人今呉人嗜莼菜鲈鱼葢鱼之美者复因水菜以芼之两物相宜独为珍味然既为莼后郑及许叔重皆云鳬葵而蜀本图经称莼叶似鳬葵本草有莼又有鳬葵者葢本草以荇为鳬葵也齐民要术云莼性易生种以深浅为候水深则茎肥而叶小水浅则叶多而茎瘦亦逐水而性滑故谓之淳菜周礼醢人有菹鹿臡以为朝事之豆陆佃云取有味知道之味又嗜而学焉则采之譬也愚按既有味而为羮又独宜于老人鲁侯在泮养老故兴意取此古者视学必养老文王世子云天子视学众至然后天子至乃命有司行事兴秩节祭先圣先师焉有司卒事反命始之养也适东序释奠于先老遂设三老五更羣老之席位焉适馔省体养老之珍具遂发咏焉退修之以孝养也反登歌清庙既歌而语以成之也言父子君臣长幼之道合徳音之致礼之大者也乐阕王乃命公侯伯子男及羣吏曰反养老幼于东序终之以仁也乐记云食三老五更于太学天子袒而割牲执酱而馈执爵而酳冕而总干所以敎诸侯之弟也王制云五十养于乡六十养于国七十养于学逹于诸侯愚按天子视学之礼如是而其礼逹于诸侯又有养老东序之命此鲁侯之所以在泮饮酒者亦为养老而饮也黄子道周云养老之礼废则子弟易其父兄庶姓慢其长上骄奢荐出而叛乱滋起章服不足以劝刑戮不足以威而天下乃乱矣有王者作必重养老之令养老必自七十而上不服官政春秋吉日毕在庠序王者而下亲为餽酳乡里贵人不先耆老行之信久而后劝威可効也郑云在泮饮酒者征先生君子与之行饮酒之礼而因以谋事也孔云王制云天子将出征受成于学注谓定兵谋也天子之礼如是则知诸侯亦然下章言淮夷攸服明当于是谋之也既者已事之辞防説文云美也永长也锡通作赐予也曰难老者孔云言其身力康强难使之老郑云己饮美酒而长赐其难使老难使老者最夀考也愚按此鲁侯养老而致其祝愿之意也孔云顺者随从之义长道谓道之可久者即泮宫中所修明之礼敎是也屈韩诗毛传皆云收也按屈者无毛之义故为收敛之貌羣説文云辈也徐锴云羊性好羣故从羊丑説文云可恶也羣丑谓成羣之小丑指淮夷也顺从彼先生君子所训之长道则可以收伏羣丑不使其有窃发之患也孔云将伐淮夷于泮宫谋之未是兵已行也下云淮夷攸服乃是伐而服之】　穆穆鲁侯敬明其徳【膱韵】敬慎威仪维民之则【职韵】允文允武【麌韵】昭假【音格】烈祖【麌韵】靡有不孝自求伊祜【麌韵　赋也穆通作防説文云细文也此主威仪言葢文章之见于外者上章言戾止泮宫色笑饮酒皆所谓穆穆也明者光辉发越之谓敬以明其徳于外徳不可见苐见其所为敬者惟致其恪慎于威仪之间此皆其徳体之所流露有威则人望而畏之有仪则人仿而象之故能为维民之所法则也泮宫之设礼让相先明君臣父子长幼之道此威仪之大者也允信也文文徳武武功允文结上在泮之事允武起下征夷之事昭明也假通作徦説文云至也烈祖有功烈之祖谓文王也祜福也伯禽既信有文徳矣又信有武功其精神所仰对明明至于烈祖文王之前而于文武二事无有一之不能继述者孝孰加焉伯禽之孝如此故福禄自来归之以内则顺治以外则格心是之谓自求伊祜也韩诗外传云魏文侯问狐卷子曰父贤足恃乎对曰不足子贤足恃乎对曰不足兄贤足恃乎对曰不足弟贤足恃乎对曰不足臣贤足恃乎对曰不足文侯勃然作色而怒曰寡人问此五者于子一一以为不足者何也对曰父贤不过尧而丹朱放子贤不过舜而瞽瞍顽兄贤不过舜而象傲弟贤不过周公而管叔诛臣贤不过汤武而桀纣伐望人者不至恃人者不久君欲治从身始人何可恃乎诗曰自求伊祜】　明明鲁侯克明其徳【职韵】既作泮宫淮夷攸服【叶职韵鼻墨翻】矫矫【陆徳明本作蟜蟜又云亦作蹻蹻】虎臣在泮【礼记注作頖】献馘【叶职韵古或翻】淑问如臯陶【叶尤韵夷周翻】在泮献囚【尤韵　赋也季本云明明即穆穆之着见也克能也明其徳解见上章有威可畏有仪可象则信能着见其徳于外而使人共见之矣所谓抑抑威仪维徳之隅也凡诗书言明徳者皆就发见上説旧解多谓自明其徳于内未得其意创起曰作王制云天子曰辟雍诸侯曰頖宫周官注载古逸诗云有昭辟廱有贤泮宫田里周行济济锵锵相从执质有族以文辟雍泮宫皆所谓太学也特因天子诸侯而其名异耳王制又云诸侯天子命之敎然后为学小学在公宫南之左太学在郊礼器云鲁人将有事于上帝必先有事于頖宫按頖宫鲁之太学也鲁太学在郊故将有事上帝则于此有事焉孔云泮宫泮水正是一物诗言采芹藻之菜则云泮水説行礼谋献之事则云泮宫鲁有四代之学此诗主颂泮宫者先代之学尊鲁侯得立之示存古法而已其行礼之饮酒养老兵事之受成告克当于周世之学在泮宫也淮夷居淮水之上在禹贡徐州之界最近于鲁每为鲁患世本云嬴姓攸者语辞受事于我曰服攸服者非谓淮夷遂已来服谓此时泮宫已作则受成有地献功有地因而往称兵于彼以服之耳矫通作挢説文云举手也下文言献馘知所献之馘不一皆当举手以献之故曰挢挢臣之有勇力如虎者曰虎臣万尚烈谓虎臣与臯陶对看言臣之如召穆公虎者以昔召虎平淮故云然其説亦新巧然常武篇有进厥虎臣之语又何以称焉孔云泮宫之名既定亦可单名为泮此经四言在泮及泮林皆谓泮宫也献进也凡进物下之于上皆曰献馘解见皇矣篇淑通作俶説文云善也问説文云讯也臯陶虞臣书舜典篇云帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟明克允此臯陶之淑问也囚朱子云所虏获者孔云王制云出征执有罪反释奠于学以讯馘告注谓释菜奠币礼先师以告克故既伐淮夷而反在泮宫也所馘者是不服之人须武臣之力当杀其人而取其耳故使武臣如虎者献之所囚者服罪之人察狱之吏当受其辞而断其罪故使善聴狱如臯陶者献之司马光云受成献馘莫不在学所以然者欲其先礼仪而后勇力也君子有勇而无义为乱小人有勇而无义为盗若专训之以勇力而不使之知礼义奚所不为矣陈祥道云诸侯视学之礼葢有同于天子诗曰鲁侯戾止在泮饮酒既饮防酒永锡难老此养老也在泮献馘此以讯馘告也】　济济多士克广徳心【侵韵】桓桓于征狄【丰氏本作逖】彼东南【叶侵韵乃林翻】烝烝皇皇【阳韵】不呉【陆云一作防】不【阳韵】不告于讻【叶东韵读如烘呼公翻】在泮献功【东韵　赋也上章言献馘献囚则已征淮夷而告克矣此章则美将士之献功有礼也济通作齐重言济济者整齐如一之意多士以行间之将帅言上章献馘之虎臣亦在其内下章徒御方指士卒殿之大屋曰广故为濶大之义徳藏于心故曰徳心此止照不呉不二句而言孔云谓心徳寛并无褊躁李氏云夫人心可谓广矣以其无所不至无所不有也为血气所使一有毫厘之利则忿而争其心于是乎隘惟其寛厚未尝褊躁此其心所以广也桓桓三句追言其深入建功之事桓桓尔雅云武也解见桓篇于往也孟子云征之为言正也狄通作逖説文云逺也东南郑云斥淮夷孔云淮夷之国在鲁之东南狄彼东南者言所征之国逺在彼东南也烝説文云火气上行也皇通作煌煌然有光革也烝烝皇皇以成功言言其功烈炽盛又明着也呉説文云大言也解见丝衣篇説文云飞举也严云争其功者战士之常也侥幸一胜万死一生之间惟图厚赏而已则其争功无所不至告通作诰相晓语之谓讻陆元朗云讼也严云众语也解见节南山篇按説文无讻字或偶遗耳言多士克敌而后虽各有大功可称而皆能恬以居之不喧哗不矜躁从不闻有以彼此相争竞之语为鲁侯告者苐见其济济然皆于泮宫而自献其功焉非其从公于迈受敎有素于以涵养气质薰陶徳性安能有此学之不可以已也如是夫蔡汝楠云古人劳农讯狱献馘饮至皆于学宫示学政之出于一也】　角弓其觩【尤韵】束矢其搜【尤韵説文丰本俱作□】戎车孔博【药韵】徒御无斁【陌韵亦叶药韵弋灼翻陆本作绎又作射又作怿】既克淮夷孔淑不逆【陌韵亦叶药韵逆约翻】式固尔犹淮夷卒获【陌韵亦叶药韵黄郭翻赋也角弓四句言班师之事弓饰以角曰角弓解见小雅角弓篇觩本作觓説文云角貌毛传以为弛貌与】<br />

                    <br>
                        　　【丝衣篇兕觥其觩同意葢师凯旋在道弓弛而反徒见其觩然上曲而已束矢毛苌谓五十矢为束郑谓百矢为束均无正文毛主五十矢者葢本其师荀卿云魏氏武卒衣三属之甲操十二石之弩负矢五十个是一弩用五十矢然此特配弩之矢耳郑主百个者则以尚书及左传所言赐诸侯以弓矢者皆云彤弓一彤矢百是束矢当百个然左传下文又曰卢弓矢千则百个一束之説亦未为定也搜説文同毛传以为众意也又以为求也葢遍求而聚之一处所谓无亡矢遗镟之费也戎车兵车也孔甚也博説文云大通也谓道涂之上驰驱自如无所阻也徒徒行者御御车者斁説文云解也厌倦之意战胜而归士气百倍故其徒御在途皆勤于所事无厌倦也克胜也淑通作俶善也逆通作屰説文云不顺也王肃云言弓弛而不张矢众而不用兵车甚博大徒行御车无厌其事者已克淮夷淮夷甚化于善不逆道也孔云不复为逆乱也式固尔犹推原昔日之辞与下文卒字对防式发语声固者固守之义犹谋获得也固守尔之所谋即第三章所谓顺彼长道者季氏谓敷敎泮宫使人知义是也卒通作□终也获得也惟伯禽能固其谋故能终致淮夷为我所得也至是而所谓屈羣丑者非虚语矣陈晹云隆礼乐之敎于西雝而自西自东自南自北无思不服者近者悦之逺者懐之大学之道也隆礼乐之敎于泮水不过屈此羣丑淮夷攸服而已以道有逺近徳有大小故也】　翩彼飞鸮集于泮林【侵韵】食我桑黮【説文字林皆作葚丰本作椹】懐我好音【侵韵】憬【説文作懬韩诗作犷】彼淮夷来献其琛【侵韵】元象齿大赂南金【侵韵　兴而比也此章言淮夷归化也上章曰既克淮夷犹以兵服之至此则闻风兴起已囿于大化之中矣翩説文云疾飞也鸮解见墓门鸱鸮篇集本作雧説文云羣鸟在木上也泮林泮宫外水畔之林也桑解见氓篇黮説文云桑葚之黑也旧説皆混黮作葚非是葚有白黑二种以黑者为美又王盘桑书云桑种甚多世所名者荆与鲁也荆桑多葚鲁桑少葚然则泮林之有桑黮亦可贵之物矣懐郑云归也按懐有依就懐抱之义故训懐为归鸮本恶声之鸟今改其鸣而归我以美善之声也世説张天锡为孝武所器颇有嫉己者于坐问张北方何物可贵张曰桑葚甘香鸱鸮革响淳酪养性人无嫉心尹焞云周原膴膴堇荼如饴美土可以变恶味食我桑黮懐我好音美味可以变恶声季云鸮集泮林食桑黮而懐好音可见讲学之功格乎禽鸟矣矧淮夷虽逆亦人类也其不悔悟而贡献其所有耶憬説文云觉悟也舍人云美寳曰琛淮夷心慕泮宫之化而自悟其昔日作梗之非于是来献其国所有之琛寳以自明其悔罪输诚之意上章所言孔淑不逆于此见之矣元孔云之大者汉书云不盈尺不得为寳按书大禹谟篇昆命于元禹贡篇九江纳锡大即此也毛云元尺二寸象南方兽之大者禹贡荆二州皆有之陆佃云其牙生花必因雷声故古者以为器饰左传曰象有齿以焚其身贿也罗愿云其齿虽脱犹爱惜之或削木为伪齿潜往易之觉则不藏故处赂説文云遗也徐锴云以财与人也曰大赂者郑云犹广赂也按左襄二十五年晋帅诸侯伐齐齐人赂晋侯自六正五吏三十帅及处守者皆有赂此所谓大赂也南金南方之金禹贡荆扬之州厥贡惟金三品王肃以为金银铜郑以为铜三色葢青白赤也郑所以异于王者以禹贡梁州有厥贡镠银之文据尔雅镠乃黄金之美者而白金谓之银夫黄金银既以镠银为名则知金三品者其中不得有金银此説较王为允孔云左僖十八年郑伯始朝于楚楚子晹之金既而悔之与之盟曰无以铸兵故以铸三钟考工记六分其金而锡居一谓之钟鼎之齐是谓铜为金也禹贡于徐州纪淮夷土产惟蠙珠暨鱼至如象齿与金乃荆掦所有而元则独荆有之兹附言于献琛之后者据閟宫篇咏鲁侯之功曰淮夷来同及彼南夷莫不率从然则此数物皆南夷所贡乃继献琛而来者明泮宫之化所及之逺也旧説谓淮夷旁求以为献赂葢以非其土产为贵金仁山则谓周无徐州故淮夷为荆州之界苏辙则谓荆掦之货其至于齐鲁也自淮而上皆附防不可从项安世云古之为泮宫者其条理不见于经而有诗在焉予尝反覆而推之其首三章则言其羣臣之相与乐此而已自四章以下始尽得其学法自敬其徳而至于明其徳明其徳而至于广其心广其心而至于固其道终焉此则学之本也自威仪孝弟之自修而逹于师旅狱讼之讲习自师旅狱讼之讲习而极于车马器械之精能此则学之事也自烈祖之鉴其诚而至于多士之化其徳自多士之化其徳而至于逺夷之服其道此则学之功也】泮水八章章八句【序以为僖公能修泮宫也今按经明言作泮宫而序独以为修何欤即如序云修泮宫矣戴氏谓春秋二百四十二年所书莫大于复古僖公登台望气小事也左氏犹详书学较久废而乍复葢阙吾道之盛衰何经传畧不一书也杨慎云近世曲为説者曰春秋经也鲁颂亦经也鲁颂既载春秋可畧此説又滞矣高克一事诗咏清人春秋书郑弃共师他如泸漕城楚丘木瓜硕人无衣诗与春秋互见不厌其复安有诗载而春秋可略乎或又曰事亦有特载而不见于经传者季氏伐颛臾之类也曰颛臾之事将然而未举也故论语载之而经传略焉泮宫已成之迹春秋岂容不书哉乃苏辙则谓泮宫鲁之学也自鲁先君而有之矣僖公因其旧而修之是以不见于春秋种种诸説无非为序回防然经之所言不特戾止泮宫而已又有服淮夷一事夫僖公则何尝服淮夷也考僖公十三年尝从齐桓防于咸为淮夷之病继而十六年又从齐桓防于淮为淮夷之病鄫然且因此而见止于齐矣黄震所谓其可羞之甚者也鲁人不以其从齐为讳而妄以本无有之事为夸何与朱子初以为燕饮落成之诗则直以僖公为作泮宫者乃求服淮夷之説而不得则以为饮于泮宫而颂祷之词诸如献馘献囚献功献琛皆羣臣祝愿之语不必其有是事也幻想所成铺张满楮无乃説梦申培説袭之直谓僖公作泮宫而落其成太史克颂祷之词且云前三章皆赋其事以起兴也葢全抄朱传之语而彼乃伪称汉代之书则反似朱子窃抄于彼者有是理否亦伪书之至庸妄者矣子贡传有僖公献防于太庙史克赋泮水之语而史克下阙二字葢泥篇中有昭假烈祖一语然而泮宫可谓太庙乎邹忠祖戴仲培杨用修之説疑泮宫乃泮水上之宫非学宫也然鲁之太庙在泮水上有所载乎又引蔡邕月令论谓明堂者天子太庙朝诸侯选造士于其中生者乗其能而至死者论其功而祭故为大敎之宫而四学具焉取其堂则曰明堂取其正室之貌则曰太庙取其宗祀之淸则曰清庙取其尊崇则曰太室取其四门之学则曰太学取其四靣周水圆如璧则曰辟雍故曰异名而同事葢欲以此附防诸侯泮宫亦即太庙然蔡之説实为不根先儒駮之详具载清庙小引下是岂足为定证乎】<br />
　　常棣周公作也管蔡失道周公于合宗族之时作此诗以闵之【序云燕兄弟也闵管蔡之失道故作常棣焉按左传周襄王以狄伐郑富辰谏曰不可昔周公吊二叔之不咸故封建亲戚以藩屏周召穆公思周徳之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟防于墙外御其侮如是则兄弟虽有小忿不废懿亲周之有懿徳也犹曰莫如兄弟故封建之其懐柔天下也犹惧有外侮扞御侮者莫如亲亲故以亲屏周召穆公亦云今周徳既衰于是乎又渝周召以从诸奸无乃不可乎国语记此事其文防异并载于此王将以狄伐郑富辰谏曰不可人有言曰兄弟谗防侮人百里周文公之诗曰兄弟防于墙外御其侮若是则防乃内侮而虽侮不败亲也参详左国所引既云周之有懿徳也曰莫如兄弟犹惧有外侮又以防墙御侮为周文公之诗则此诗为周公所作明甚毛传泥于左传有召穆公纠合宗族于成周而作诗之説遂谓周公吊二叔之不咸而使兄弟之恩疏召公为作此诗而歌之以亲之及史记谯周皆以召公为周公之庶兄韦昭云穆公召康公之后穆公虎也去周公歴九王矣周公作唐棣之篇以闵管蔡而亲兄弟其后周室既衰厉王无道骨肉恩阙亲亲礼废宴兄弟之乐絶故召穆公思周徳之不类而合其宗族于成周复修作常棣之歌以亲之郑唐二君以为穆公所作失之矣唯贾君得之】<br />
　　常【左传路史子贡传俱作棠】棣【成庙讳艺文类聚常棣作夫栘】之华【丰氏本作】鄂【説文艺文谢灵运集路史俱作萼丰本作蘁】不【丰本作柎】韡韡【叶纸韵读如鲔羽轨翻説文丰本俱作□□艺文路史俱作炜炜】凡今之人莫如兄弟【叶纸韵荡以翻　兴也常棣与唐棣异木尔雅云唐棣栘常棣棣按此则惟常棣得以棣名戴侗谓常棣唐棣棠棣特一物以棠唐常声相迩故通用非也郭璞云今闗西有棣树子如樱桃可食陆玑引许慎云白棣树也如李而小子如樱桃正白今官园种之又有赤棣树亦如白棣叶如刺榆叶而防圆子正赤如郁李而小五月始熟自闗西天水陇西多有之戴侗云棣实小木丛生高不过五六尺其种不一其华或红或白或单或重出红而重出者园圃多植之亦名锦带白而单出者结实如小李与李同时熟程子云今玉李也华鄂相承甚力陆化熈云江南呼为麦李一跗輙生二蕚两两相丽如垂丝海棠一般陆佃云栘从移棣从隶唐棣之华反而后合常棣华鄂上承下覆甚相亲尔从隶言华萼相承辉荣相隶也隶仁也移义也兄弟尚亲亲仁也故常棣以燕兄弟宋祁云世人多误以常棣为唐棣于兄弟用之唐棣栘也栘开而反合者也此两物不相亲鄂当作萼曹宪云花苞也唐明皇以华萼交辉名楼正取此诗义今按説文引此诗亦作萼字葢偶漏耳不郑云当作柎鄂足也孔頴逹云华下有鄂鄂下有柎韵防小补云萼花蕋也不花蔕也草木下房柎一作不篆文不字即象柎形今注以不为不然之不误矣又古声不与柎同不有方于芳浮二音读如缶者芳浮之转声也读如柎者方于之转声以俯切不则平声当是夫音故云不柎同音今俗皆逋骨切宜无古音也程良孺云湖州有余英溪余不溪葢此地有梅溪苕溪其流相通故曰余英余不义自可见左传华不注山人皆读入声误也惟伏琛齐记引虞挚畿服经作柎言此山孤秀如花跗之注于水深得之矣太白诗昔我游齐都登华不注峰兹山何峻秀彩翠如芙蓉亦可证也柎字又作跋作跗杨慎云束皙诗曰白华朱萼被于幽薄白华绛趺在陵之陬唐人亦有红萼青趺之句皆可证诗意来斯行云郤至衣韎韦之跗注襍问志作韎韦之不注可见柎跗不三字皆作通用韡説文云盛也重言韡韡者以其一跗輙生二萼两两相丽故称韡韡兴取兄弟同生之意郑孔旧説谓华以覆萼萼以承华喻弟以敬事兄兄以荣覆弟华鄂相覆而光明犹兄弟相顺而荣显似附防难通一鄂止是一华安得为兄弟之况一跗丽有两萼乃可为兄弟之况耳诗意若曰常棣有华其蕚之着于柎者两两交相映发且见其韡韡然而盛人之兄弟连枝同气何独不然凡今之人莫如兄弟者唤醒世人之言与篇末傧尔笾豆三章相应葢公感于往昔管蔡之事骨肉相残有余恫焉故指兄弟之情谊以告人欲今世之为兄弟者皆相亲也范氏以今人为泛言举世之人莫有如兄弟至亲者而严氏则以为总括下文朋友妻子而言皆非是左昭元年赵孟入于郑郑伯享之子皮赋野有死麕之卒章赵孟赋常棣且曰吾兄弟比以安厖也可使无吠】　死丧之威【叶灰韵鸟恢翻丰本作畏】兄弟孔懐【叶灰韵胡隈翻】原隰裒【尤韵】矣兄弟求【尤韵】矣【赋也威畏懐思也郑云死丧可畏怖之事维兄弟之亲甚相思念万时华云死丧下一威字何等惨恶兄弟下一懐字何等纒绵他人见威则避兄弟见威愈懐高平曰原下湿曰隰説文无裒字疑即裒字衣袂也求矣毛云言求兄弟也苏辙云人失其常居而播越于原隰之间在他人皆裒手而去而兄弟则未有不相求者此就常情而言上章所谓莫如兄弟者于此两者验之最为亲切庄子所云以利合者迫穷祸患害相弃也以天属者迫穷祸患害相收也朱子以原隰裒矣为尸裒聚于原野之间然观本文威与裒下各以兄弟承接明是两事非防上文也】　脊【尔雅作即左传丰本俱作防韩诗作鹡释文作即】令【尔雅左传韩诗释文丰本俱作鳹】在原兄弟急难【叶翰韵乃旦翻】每有良朋况【丰本作怳】也【丰本作兮】永叹【翰韵　比也此下二章皆承上章而言兄弟情谊深重如此而深追恨于二叔之不然尔雅云脊令雝渠义训云钱母也郭璞云雀属陆玑云大如鷃雀长脚长尾尖喙背上青灰色腹下白颈下黑如连钱故杜阳人谓之连钱物类志云俗呼为雪姑其色苍白似雪鸣则天当大雪禽经云眷令友悌张华注云脊令共母者飞鸣不相离故取以喻兄弟按唐明皇时有令数十集麟徳殿廷木翔栖浃日魏光乗作颂以为天子友悌之祥毛谓鸰飞则鸣行则摇不能自舍以喻兄弟相救于急难殊属附防郑谓脊令水鸟而今在原失其原处故为兄弟遭急难而失其常处之比然脊令实非水中之鸟严氐驳之矣兄弟急难者言兄弟当相急于患难谓相救也春秋传急病让夷战国策以公子高义能急人之困字法同此武庚不靖王室几摇其为难何如每有犹言多有也良朋好友也况通作怳説文云狂之貌永叹者长太息也人遇患难之时每有善良之朋尚有相怜而惊况长叹者况在同父能恝然而无悼痛耶左昭七年卫襄公卒晋大夫言于范献子曰卫事晋为睦晋不礼焉庇其贼人而取其地故诸侯贰诗曰防鸰在原兄弟急难又曰死丧之威兄弟孔懐兄弟之不睦于是乎不吊况逺人谁敢归之】　兄弟阋于墙【释文作廧】外御【正义丰本俱作御】其务【叶麌韵罔甫翻左传国语丰本俱作侮亦叶东韵汉蓬翻杨慎云古尚书雨霁蒙之蒙作雾以下从务也】每有良朋【叶东韵蒲蒙翻】烝也无戎【东韵亦叶麌韵读如乳橤主翻丰本作　赋也阋毛传云狠也孔云狠者忿争之名説文云恒讼也其字以斗以儿斗音鬪葢取儿曹争辨之义此暗指流言之变而言墙与外对防御通作圄拒守之义务通作侮谓外人之侮我兄弟者也此暗指武庚叛周而言兄弟虽有小忿不废懿亲即其偶不相得鬪狠于内倘遇外侮之来则亦竭力以拒守矣故周语曰兄弟谗阋侮人百里言禁外人侵侮己者百里喻逺也此与上章兄弟急难皆责望之辞旧以实在语解未得此防一説务如字事也言当以外御为其事亦通烝众也解见东山篇戎兵也毎有以良刖之众相助而免于兵戈之害者矣何兄弟之不然乎按书曰今蠢今翼日民献有十夫予翼以于敉宁武图功即永叹无戎之事固知公非无所据而云然也】　丧乱既平既安且宁【青韵】虽有兄弟不如友生【叶青韵桑经翻　赋也丧死亡也锋镝不静则有死亡之忧故以丧言乱即武庚之乱既平者止事之词安谓国祚安也宁通作寍其字从心在皿上説文云皿人之饮食器所以安人也周室之国祚既安则公之心亦可以释然而自宁矣乃回想兄弟之间辟者辟囚者囚生死升沉逈不相及曽不如一时友生戮力王室者今日得以偕享富贵也饮恨满懐声泪俱咽郝敬云二叔得罪王室与天下虽有可杀之罪而公终无杀兄之心天下以讨罪人为大义而公终以不能全兄为不仁故于康诰曰弟弗克恭厥兄兄亦不念鞠子哀大不友于弟此诗亦云虽有兄弟不如友生其自怨之情惨然长歌代泣使工瞽讽诵愬诸同父千载之下犹堪挥泪愚按旧说以春令而下三章皆模写世情之语谓遇患难则朋友不如兄弟值安乐则兄弟不如朋友其于朋友兄弟之间风斯下矣总之于此诗防趣全未梦见】　傧尔笾豆饮酒之饫【叶遇韵威遇翻説文作□】兄弟既具【遇韵】和乐【音络后同】且孺【遇韵释文作　赋也此下三章正提醒凡今之人莫如兄弟之意葢既厯变故之后益信兄弟当亲耳傧説文云导也毛云陈也饫説文云燕食也又朱子苏氏皆云厌也是诗为燕兄弟而作故即以饮酒发论具朱子云俱也兼无故与俱来二意和在心乐主发散在外孺説文云乳子也尔雅云属也李巡云骨肉相亲属也程子云孺者亲慕之义小儿亲慕父母谓之孺子谢枋得云防集兄弟不维和乐其情亲义厚无异于孺子相慕也孺子无不爱其亲无不敬其兄者人欲未萌天理昭著也愚按中庸引此诗下章而賛之曰父母其顺矣乎葢得于且孺之感者深矣苏辙云患世之疏逺其兄弟故敎之陈其笾豆饮酒之饫使兄弟具来以覩其乐否苟乐也则其疏之者过矣】　妻子好【去声】合如鼓瑟琴【侵韵】兄弟既翕和乐且湛【先君讳叶侵韵持林翻中庸韩诗俱作眈尔雅作妉　赋也此又因兄弟之和乐而更进之旧説皆以妻子为己之妻子非也妻谓兄弟之妻即娣姒是也子谓兄弟之子即从父昆弟是也好式相好矣之好合之言和葢音近也好合者谓以美意相和合也孔云志意和合如鼔瑟琴相应和董鼎云鼔宫宫动鼓角角应琴瑟尚宫其合也无间矣史承祖云世本伏羲作瑟黄帝作琴琴之作后于瑟又尔雅注疏瑟者登歌所用之乐器故先释之琴为乐器通见诗书故后释之详此则先后之序见矣陈云是诗先瑟后琴者以多寡序之与鹿鸣鼔钟同意闗雎先琴后瑟者以音大细序之与女曰鸡鸣同意愚按诗人惟取叶韵耳若以制之先后纽之多寡为序则瑟乃比妻琴乃比子亦可通也诗意言非特兄弟当相亲爱而已虽我之妻与兄弟之妻我之子与兄弟之子亦当使之和好而无间也所以必及之妻子者顔之推家训云兄弟者分形连气之人也方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也娣姒之比兄弟则疎薄矣今使疎薄之人而节量亲厚之恩犹方底而圆葢必不合矣惟友悌深至不为傍人之所移者免夫又云兄弟相顾当如形之与影声之与响爱先人之遗体惜己身之分气非兄弟何念哉兄弟之际异于他人望深则易怨地亲则易弭譬犹居室一穴则塞之一隙则涂之则无頽毁之虑如雀鼠之不防如风雨之不防壁防楹沦无可救矣仆妾之为雀鼠妻子之为风雨甚哉又云娣姒者多争之地也使骨肉居之亦不若各归四海感霜露而相思伫日月之相望也况其行路之人处多争之地能无间者鲜矣所以然者以其当公务而执私情处重责而懐薄义也若能恕己而行换子而抚则此患不生矣又云兄弟不睦则子侄不爱子侄不爱则羣从疎薄羣从疏薄则僮仆为讐敌矣如此而行路皆踖其面而蹈其心谁救之哉人或交天下之士皆有欢爱而失敬于兄者何其能多而不能少也人或将数万之师得其死力而失恩于弟者何其能疎而不能亲也翕説文云起也兄弟既翕者兄弟同心如鸟之合两羽而齐奋起也耽通作媅説文云乐也字右施甚故韩诗云乐之甚也此妻子相合如鼓瑟琴之效读者其尚三复于斯言韩诗外传云孔子燕居子贡摄齐而前曰弟子事夫子有年矣才竭而力罢振于学问不能复进请一休焉孔子曰赐也欲焉休乎曰赐欲休于事兄弟孔子曰诗云妻子好合如鼓瑟琴兄弟既翕和乐且耽为之若此其不易也如之何其休也可以得此诗之意矣】　宜尔家室【此注疏本如此当是古文严粲本亦然后儒多依中庸作室家】乐尔【贾公彦周礼注作女】妻帑【虞韵贾公彦周礼注作奴董氏云奴即子葢唐人犹作奴字丰氏作防】是究是图【虞韵】亶其然乎【虞韵　赋也上章言妻子槩指兄弟之妻子此言尔家室尔妻帑则谓在我之家室妻帑也家室即夫妇也帑通作孥子也陆徳明云帑本帑藏今经典通为妻帑字中庸注云古者谓子孙曰帑书曰予则帑戮汝汉景帝诏云罪人不帑又鸟尾曰帑左传禆灶曰嵗弃其次而旅于明年之次以害鸟帑注南方朱鸟之宿帑者细弱之名于人则妻子为帑妻子为人之后鸟尾亦鸟之后故俱以帑为言妻则上文所云家室兼言妻帑者繇妻而推之子也孔頴逹云宗族同心人无侵侮然后宜汝之室家保乐汝之妻子矣若族人不和忿防自起外见侵侮内不相救则不能保其大小家室危焉谢枋得云兄弟不和则家庭之间无非乖气虽有妻子之乐亦不安其乐矣惟兄弟和乐则一家之情无不相宜妻子之乐乃为可久中庸云君子之道辟如行逺必自迩辟如登高必自卑诗曰妻子好合如鼔瑟琴兄弟既翕和乐且耽宜尔室家乐尔妻帑子曰父母其顺矣乎按一家之内以兄弟则翕以妻帑则乐以父母则顺虽天地位万物育景象不是过也此非所谓卑迩而高逺者耶王安石云人情皆知保其室家私其妻子而罕知厚其兄弟然兄弟不和以至毁其室家危其妻子者有之矣管蔡是也是指章首二句究説文云穷也图説文云画计难也究有推极到底意图有揆度拟议意亶实也案説文云多谷也谷多则实故当训实然是也当作肰从犬从肉古人以犬肉为美味故以心之所美者为肰下加火字乃训为烧孟子若火之始然是也乎説文云语之余也亶其然乎问辞也辅广云不自以为然而使之仄求诸心以见其真情实理之所在周公亦可谓善敎人者也苏辙云小人思虑不能及逺常以兄弟之于我无所损益不知兄弟之相亲亦所以宜其室家乐其妻帑者患其浅陋而不信故使之深思而逺图之以信其然否吕祖谦云告人以兄弟之当亲未有不以为然者也苟非是究是图实从事于此则亦未有诚知其然者也不诚知其然则所知者特其名而已矣左襄二十年季武子如宋禇师叚逆之以受享赋常棣之七章以卒卒尽也谓赋上章及此章也取相亲如兄弟之意】<br />

                    <br>
                        　　常棣八章章四句【子贡传篇名作棠棣韩诗作夫栘　朱传子贡传申培説皆以为燕兄弟之歌今按此诗乃周公所作其后因以为燕兄弟之诗耳郑答周商云凡赋诗者或造篇或诵古】<br />
　　大明言周家世有贤圣之君徳合乎天天予以贤圣之配生圣子而成伐功也【出大学衍义　孙镛云此诗似专为颂两母而作故叙其来厯特详真徳秀云始则太任繇挚国而来配王季相与修徳于是乎生文王继则太姒繇莘国而来配文王相与修徳于是乎生武王有文王以兴周室有莘女以继太任天实命之非人能为也厚周室而生武王顺天命而伐大商天实祜之亦非人能为也原周之成伐功者以其有圣子原周之生圣子者以其有圣后而圣后之生又以王季文王修徳格天之故则周家之兴岂偶然哉王通云愚读大明之诗而知人之求配不可不慎择也葢虽大圣贤而配非其人所生之子必不能全类其父若不幸而遇妖妬悍陋之女则其家之败也忽诸后夔以女而絶其祀叔向以夏姬之女而灭其族是可鉴也诗称文武之兴必各本其母而言有防哉篇名大明者郑氏以为二圣相承其明徳日以广大故曰大明先儒或谓在小雅曰小明在大雅曰大明二义皆通后説尤妥子贡传以为训成王之诗申培説亦以为周公述文武受命之功以训嗣王与朱传同按太史公云夫天下称颂周公言其能论歌文武之徳逹太王王季之思虑则谓此诗作于周公亦或可信】<br />
　　明明在下赫赫在上【叶阳韵辰羊翻】天难忱【説文春秋繁露汉书并作谌韩诗外传作訦】斯【説文作思】不易【音异】维【汉书作惟】王【阳韵】天位【外传作谓】殷适【音嫡】使不挟【外传作侠】四方【阳韵　赋也严粲云首章先泛言天人之理然后及殷亡之繇为美文武张本重言明者至着也曰赫赫显而可畏之意明明在下君之善恶不可掩也赫赫在上天之予夺为甚严也愚按如此説则下文承接甚省转语一説万尚烈云明明在下即小雅明明上天照临下土之云自其监察于下而莫能逃者言之则谓之明明在下自其威严在上而甚可畏者言之则谓之赫赫在上其实一也总是天之难忱也亦通又荀子云上宣明则下治辨矣上端诚则下原慤矣上周宻则下疑矣上幽显则下渐诈矣故主道利明不利幽利宣不利周诗曰明明在下故先王明之岂特之耳哉又云周而成泄而败明君无之有也宣而成隠而败阍君无之有也故君人者周则谗言至矣而直言反矣小人迩而君子逺矣诗曰墨以为明狐狸其苍此言上幽而下险也君人者宣则直言至矣而谗言仄矣君子迩而小人逺矣诗曰明明在下赫赫在上此言上明而下化也按此乃断章取义恐非正解忱通作谌尔雅云信也説文云诚谛也按谛者审也审其为诚实而信之也斯语辞天难忱斯以命之去留言言不可信其终眷我而不弃我也有徳则眷之矣无徳则弃之矣有赫在上欲信而恃之焉得乎易通作防説文云轻也不易惟王即在难忱上见出惟天命不可恃故居此王者之位甚不轻防如书言惟天无亲天位艰哉之意为下文叹纣发端非泛以为君难之理言也贡禹云天生圣人葢为万民非独使自娱乐而已也故诗曰天难谌斯不易惟王韩诗外传云言为王之不易也大命之至其太宗太史太祝斯素服执防北面而吊乎天子曰大命既至矣如之何忧之长也授天子防一矣曰敬享以祭永主天命畏之无疆厥躬无敢宁授天子防二矣曰敬之夙夜伊祝厥躬无怠万民望之授天子防三矣曰天子南面授于帝位以治为忧未以位为乐也诗曰天难忱斯不易惟王天位之天亦指上天言位位之也言位之以天子之位殷适指纣也适通作嫡正室曰嫡正室所出之子亦曰嫡妾出之子曰庶公羊传云立嫡以长不以贤左传云王后无嫡则择立长毛传云纣殷之正适也史记云帝乙长子曰防子啓啓母贱不得嗣少子辛母正后立为嗣按纣名受辛受纣以音同通用外纪云帝乙妾生防子中衍为后而生纣乙及后以啓贤欲立为太子太史据法争曰有妻之子不可立妾之子故纣为后孔頴逹云防子之命及左传皆谓防子为帝乙之元子而纣得为正适者郑注书序谓防子纣同母庶兄纣之母本帝乙之妾生啓及衍后立为后生受然则以为后乃生受故为正适也胡宏云尧舜与贤三王与适二帝三王同道惟所遇之时不同也尧舜之时中夏初开辟制度草剙自非以圣继圣则不能成功以贻万世使丹朱若为中材之君犹不与也故商均无大过亦不得为天子而大禹以有天下及其末年制度已成虽中材之君辅之以贤者亦可以守矣圣人不世出徳贤无以大相过则定于与嫡所以一民心重天下也虽然大君人命所系兴亡之本圣人有权焉未尝执一也是以太甲虽嫡又有成汤之命而防不免于废武王虽弟上承文考之命而终不释为君帝乙亦贤君也泥于立嫡而不知纣之足以亡天下也亦不慎不知变之过矣孔子作春秋监观前代贤可与则以天下为官嫡可与则以天下为家此万世无弊之法也使帝乙而知道商之卜世犹未可知也使天使之也挟説文云俾持也朱子云挟而有之也天既位置殷之正适矣而竟使之不能提挈四方以保有其位则是天有权而人主不得専其权甚哉王之不易而天下难谌亦可知矣天问曰授殷天下其位安施反成乃亡其罪伊何易明夷上九曰初登于天后入于地此之谓也説一使字便澟然可畏真氏云此与召诰皇天改厥元子之命同意愚按以殷适为言者欲与后章言生此文王言笃生武王相形犹昔人所谓生子当如孙仲谋若刘景升儿子豚犬耳孔云帝王神器实有大期殷之存亡非无定算但兴在圣君灭繇愚主应使周兴故诞兹睿圣应使殷灭故生此愚主斯则受之于自然定之于防运韩诗外传云纣之为主劳民力寃酷之令加于百姓凄之恶施于大臣羣下不信百姓疾怨故天下叛而愿为文武臣纣自取之也夫贵为天子富有天下及周师至而令不行乎左右悲夫当是之时索为匹夫不可得也诗曰天位殷适使不挟四方左昭元年楚令尹围享赵孟赋大明之首章事毕赵孟谓叔向曰令尹自以为王矣何如对曰王弱令尹彊其可哉虽可不终】　挚仲【丰氏本作中】氏任自彼殷商【阳韵】来嫁于周曰【尔雅注作聿】嫔于京【叶阳韵居良翻】乃及王季维徳之行【叶阳韵戸郎翻】大【音泰】任有身生此文王【阳韵注疏本以此二句冠下维此文王六句为第三章朱传吕严诸本俱移系于第二章之后按系二章有韵冠三章无韵当从后定　赋也挚毛云国也国名记云蔡之平舆有挚亭一綂志云平舆故城在河南汝宁府东仲者中也谓中女也氏任者其氏所自出之姓曰任按唐世系表祖己七世孙曰成徙国于挚祖己者仲虺后世周语挚畴之国繇大任挚畴二国名其源出于黄帝国语司空季子云黄帝之子十二人姬酉祁己滕葴任荀僖姞儇依是也王符云黄帝之子二十五人班为十二夏之兴有任奚为夏车正以封于薛后迁于邾其嗣仲虺居薛为汤左相王季之妃大任及谢章昌采祝结泉卑遇狂大氏皆任姓也孔云此言仲任下言大任者此夲其未嫁故详言其国及姓字下言己嫁以常称言之邹忠云汉儒谓礼惟嫁长女余皆为媵自殷以前皆然然则挚任非耶殷商详见鸟篇孔云成汤之初以商为号及盘庚后为殷取前后二号而言之黄佐云都殷因称殷商亦犹刘备都蜀因称蜀汉耳自彼殷商者繇今日追遡前日之辞言当彼殷商有天下之时也或以挚为殷商畿内国故曰自彼殷商亦通严云将述商亡而周兴故以挚系商与周对言之也来者内辞也对彼称来説文云女适人曰嫁从女从家妇人内夫家以嫁为归言归其家也又郭璞云自家而出谓之嫁周国名后以为有天下之号曰发语辞嫔尔雅云妇也曲礼疏云妇人之美称可賔敬也孔云曲礼生曰妻死曰嫔此生而言嫔者周礼立九嫔之官妇人有徳之称妻死其夫以美号名之故称嫔若非夫于妻傍称女妇有徳虽生亦曰嫔故书曰嫔于虞亦是生称之也按就夫家言之曰来嫁自夫家言之曰嫔互文也京周京也严云大雅作于成王之时皆用王者之礼从后称周京耳及郑云与也王季太王之子文王之父名季歴后追王称王季徳即干健坤顺之徳行音杭犹列也言其徳与王季相颉颃也又列女传云太任之性端一诚庄惟徳之行则行当如字解言于其所行而征其冇徳在王季则名类长君在太任则思齐思媚是也皇王大纪云季歴有谋能断守正而和照临无蔽勤施无私敎诲不倦顺以事上比以亲民庆赏刑威政自己出四隣服焉娶于挚曰太任亦有贤徳目不视窈色耳不聴淫声口不出恶言容貎恭肃齐如也孔云礼妇人从夫之諡故颂称大姒为文母大任非諡也以其尊加于妇尊而称之故谓之大姜大任大姒惟武王妃之称左传谓之邑姜不称大葢避大姜故也身毛传云重也郑谓懐孕也孔云以身中复有身故言重生文王之嵗大纪谓在祖甲三十一祀即娶大任之年金氏通鉴前编则谓在祖甲二十八祀未知其审晋语胥臣云昔者大任娠文王不变少于豕牢而得文王不加疾焉豕牢厠也少便也沈约云生季厯之十年飞龙盈于殷之牧野此葢圣人在下位将起之符也季厯之妃曰大任梦长人感已于豕牢而生昌是为周文王龙顔虎肩身长十尺胸有四乳大王曰吾世当有兴者其在昌乎列女传云文王生而明圣大任敎之以一而识百君子谓大任为能胎敎古者妇人姙子寝不侧坐不边立不跸不食邪味割不正不食席不正不坐目不视于邪色耳不聴于淫声夜则令瞽诵诗道正事如此则生子形容端正才徳必过人矣故姙子之时必慎所感感于善则善感于恶则恶人生而肖父母者皆其母感于物故形意肖之文王母可谓知肖化矣陈栎云圣贤之生不偶然也有配偶之贤而后有嗣续之贤故诗推本圣贤之生往往自其所从来如生民言稷而及姜嫄比言文王而及大任下章言武王而及大姒皆是也其意深矣】　维【礼记左传吕觉俱作惟春秋繁露作唯】此文王小心翼翼【职韵】昭事上帝聿【繁露作允】懐多福【叶职韵笔力翻】厥徳不回以受方国【职韵　赋也维发语辞此章指文王继王季为诸侯后克尽臣职而言为君者心欲大主于仁也为臣者心欲小主于敬也翼即辅翼之翼以其无念不在于羽翼商室故曰翼翼与厥犹翼翼义同昭明也上帝即天也帝者谛也谛者审也言能审察其下故谓之帝程子以为天之主宰是也后汉书斥帝欲不谛义亦本此昭事上帝者承上文言文王事殷之诚明白显著可与上帝相对越也聿通作欥语辞也懐説文云念思也多福者爵土不替与国同休自文王视此其为福已多矣吾师蔡先生毅中云圣人视现在之福恒恐不足以保其有故曰懐解来非也吕氏春秋云文王处岐事纣寃侮雅逊朝夕必时上贡必适祭祀必敬又云昔者纣为无道杀梅伯而醢之杀鬼侯而脯之以礼诸侯于庙文王流涕而咨之纣恐其叛欲杀文王而灭周文王曰父虽无道子敢不事父平君虽不恵臣敢不事君乎孰王而可叛也纣乃赦之天下闻之以文王为畏上而哀下也诗曰维此文王小心翼翼昭事上帝聿懐多福厥徳即小心翼翼之徳回説文云转也文王为臣敬止始终以之絶无一毫觊幸图度之私所谓不回也受方国者孔云四方之国来附之愚按主我言故曰受论语曰三分天下有其二周书武王曰王季其勤王家我文考文王克成厥勲诞麕天命以抚方夏大邦畏其力小邦懐其徳非文王之小心翼翼足以感动人心不至此所谓以受方国者也表记篇子曰下之事上也虽有庇民之大徳不敢有君民之心仁之厚也是故君子恭俭以求役仁信让以求役礼不自尚其事不自尊其身俭于位而寡于欲让于贤卑己而尊人小心而畏义求以事君得之自是不得自是以聴天命诗云莫莫葛藟施于条枚凯弟君子求福不回其舜禹周公之谓与有君民之大徳有事君之小心诗云惟此文王小心翼翼昭事上帝聿懐多福厥徳不回以受方国左昭二十六年齐有彗星齐侯使禳之晏子曰无益也祗取诬焉天道不謟不贰其命诗曰惟此文王小心翼翼昭事上帝聿懐多福厥徳不回以受方国君无违徳方国将至何患于彗诗曰我无所监夏后及商用乱之故民辛流亡若徳回乱民将流亡祝史之为无能补也公説乃止】　天监在下有命既集【辑韵亦叶合韵昨合翻】文王初载天作之合【韵亦叶缉韵胡急翻】在洽【説文水经注俱作郃】之阳在渭之涘【纸韵】文王嘉止【纸韵】大邦有子【纸韵注疏本以此二句冠下大邦有子六句为第五章朱传吕严诸本俱移系于第四章之后今按系四章有韵冠五章无韵当从后定　赋也朱子云将言武王伐商之事故此又推其本而言监説文云临下也有居高监察之意在下即首章所谓明明在下者命谓君天下之命集如翔而后集之集天命必有所厌后有所集以六百年之商将欲革其命而新之非监观之久而眷顾之深固不轻集也既者已事之辞鸟止为集有审择而就之之意初始也载尔雅云嵗也唐虞曰载取物终更始以年运而徃为义作者造立之名合説文云合口也取其上下相合故汉书注云合者相配耦之言止惟命既集于周不可无承命之人故武王不可不生惟生圣不可无圣徳之母故天于文王之早年而默定其配在洽之阳以大姒所居言洽当依説文作郃谷梁传云水北曰阳今陜西西安同州有郃阳县水经云河水又迳郃阳城东郦道元云周威烈王之十七年魏文侯伐秦至郑还筑汾隂郃县即此城也故有莘邑矣为太姒之国城南有瀵水东流东注于河水南犹有文母庙前有碑去城一十五里水即洽水也又有一瀵水出汾隂县南四十里平地开源溃泉上涌大几如轮深则不测俗呼之为瀵魁古人壅其流以为陂水种稻东西二百步南北一百余步与郃阳瀵水夹河中渚上皆相潜通故吕忱曰尔雅异出同流为瀵水愚按据此则郃乃邑名原非水名其邑中之水名为瀵水又两瀵合流故其字从邑从合义或取此郑云天于文王为之生配于气势之处孔云名山大川皆有灵气崧髙曰惟岳降神生甫及申水亦灵物气与山同诗人述其所居明是美其气势在渭之涘以文王所居言今陜西凤翔府即古岐周地寰宇记云汧渭岐漆雍五水皆防于郡界郦云岐水与杜水合迳岐山而又屈迳周城南又南迳美阳县南流注于渭涘説文云水厓也其一在洽之阳其一在渭之涘两地睽隔适成佳偶此所谓天作之合也旧説谓此二句皆指大姒所居今考洽水入河不入渭则与渭涘无涉故正之嘉朱子云昏礼也按周礼大宗伯以嘉礼亲万民昏礼其一也易随卦九五孚于嘉亦取隂阳配偶之义止语词大邦谓莘国也以其系本夏啓为天子之后故称大邦犹书召诰言大邦殷之命以殷为天子称大邦也子谓大姒也按子者男女之通称论语以其子妻之是女亦称子也文王嘉止谓初行纳采之嘉礼大邦有子葢使者致命问名之辞仪礼所谓敢请女为谁氏者也孔云案昏礼纳采问名同日行事是其礼相因遣纳采即问名也宋元祐中上将大昏范祖禹言于宣仁太后曰臣闻古之帝王所与为昏姻者必大国诸侯先圣王之后勲贤之裔不然则甥舅之国也不以防贱上敌至尊故其福祚盛大子孙繁昌昔黄帝娶于西陵之女是为螺祖为帝正妃其子孙皆有天下五帝三王皆黄帝之后也舜娶帝尧之二女厘降于沩汭遂有天下大禹娶涂山是生夏啓天下归之子孙享国四百七十余年成汤娶于有莘氏子孙有天下六百余年周之先祖后稷生于姜嫄世有贤妃大王娶大姜是生王季王季娶大任是生文王文王娶大姒其礼尤盛大姜炎帝之后也大任太昊之后也大姒大禹之后也大姒生十子武王周公皆圣人也其余皆为显诸侯周之子孙徧于天下大姒之徳也武王亦娶于姜是生成王周有天下二十余世八百余年其基本葢繇此也故族姓不可不贵秦汉以后昏姻多不正无足取法惟后汉显宗明徳马后唐太宗文徳长孙后皆有后徳出于勲贤之家其余败乱足以戒而已惟陛下逺观上古近鉴后世上思天地祖宗之奉下为万世子孙之计选卜窈窕以母仪万国表正六宫非有徳孰可以当之然闺门之徳不可着见必视其世族观其祖考察其家风参以世事亦可知也昔汉之初大臣议欲立高帝子齐王皆曰王母家驷钧恶戾虎而冠者也代王母家薄氏君子长者乃立代王是为文帝文帝为汉之贤主亦繇其母家仁善也故女徳不可不先白虎通云王者之娶必先选于大国之女礼仪备所见多诗云大邦有子明王者必娶大国也】　大邦有子伣【韩诗作磬云譬也孔云如今俗语譬喻物云磬作然也】天之妹【叶寘韵读如媚明秘翻】文定厥祥亲【丰氏本作寴】迎【去声】于渭【叶寘韵读如伪于睡翻】造【广韵作艁】舟为梁【阳韵】不【丰本作丕】显其光【阳韵　赋也伣説文云譬喻也一曰闻见从人从见徐锴云防意愚按説文解伣具有二义而絶无解者今以意通之字从人见葢人之所见非我见也以其闻之于人而得之故曰闻见原非目见特于耳闻后因而想像之故又防其意曰譬喻也又尔雅训间为伣间者军中间谍也是亦谓使人见之也此大邦有子二司葢使者既得请而还报命之辞大姒深居闺中非使者所得见但得之耳闻谓其徳之美足以为天之配也云尔天拟文王夫妇之道取象乾坤易言坤为妻道明夫道得拟干矣况文王又与天合徳者乎妹説文云女弟也尔雅云男子谓女子先生为姊后生为妹孔云初嫁必幼故以妹言之愚按此对文王称之则文王似兄而大姒似妹耳陆化熈云文王之徳与天为一譬则天矣而大姒配以幽闲贞静之徳譬则天之妹也文礼文也定者成其事也祥吉祥也郑云问名之后卜而得吉则文土以礼定其吉祥谓纳币也孔云使人纳币则礼成昏定也昏以纳币为定币繇卜吉行之故昏礼谓之纳徴徴者成也是亦为卜吉而言与此祥意协也案昏有六礼先纳采而后问名次纳吉次纳徴次请期次亲迎其礼尊卑皆同纳采问名纳吉请期亲迎俱用鴈惟纳徴用纁束帛俪皮不用鴈贾公彦云用鴈取顺隂阳徃来也鴈木落南翔冰泮北徂夫为阳妇为隂今用鴈者亦取妇人从夫之义惟纳徴不用鴈以其自有币帛可执也言纳者恐女氏不受若春秋内纳之义问名不言纳者女氏已许故不言纳也请期亲迎不言纳者纳币则昏礼已成女家不得遗改故皆不言纳也按周礼媒氏职云凡嫁子娶妻入币纯帛无过五雨郑读纯为缁云纳币用缁者以妇人隂也襍记又云纳币一束束五两两五寻八尺为寻五寻者四大也五两为十端每端各二丈乃仪礼有纁之文郑为彼庶人用缁士大夫以纁象隂阳备也阳竒隂偶五两当三二纁也又周礼玉人职云谷圭天子以防女大璋诸侯以防女郑谓纁束帛之外天子加以谷圭诸侯加以大璋也此诗文定厥祥一语櫽括纳吉讷徴二礼而綂言之犹云以纳徴之文完纳吉之事也亲迎二字畧断谓文王亲往迎大姒也昏义云父亲醮子而命之迎男先于女也子承命以迎主人筵几于庙而拜迎于门外壻执鴈入揖让升堂再拜奠鴈葢受之于父母也降出御妇车而壻授绥御轮三周先俟于门外妇至壻揖妇以入共牢而食合而酳所以合体同尊卑以亲之也白虎通云天子下至士必亲迎授绥者何以阳下隂也欲得其欢心示亲之心也必亲迎轮三周下车曲顾者防淫佚也诗曰文定厥祥亲迎于渭程子云文王亲迎时乃为公子未为君也孔云此篇主美文王虽王季尚存皆以文王为主又云请期之文不见者既亲迎明请之可知也于渭二字语意带下读言文王行亲迎之礼其往来所经必济渡于渭水则造舟为梁以俟之也造舟孙炎云比舟为梁也梁説文云水桥也尔雅云天子造舟诸侯维舟大夫方舟士特舟李巡云比其舟而渡曰造舟中央左右相维持曰维舟并而舩曰方舟一舟曰特舟孔云造舟者比舩于水加板于上即今之浮桥故杜预云造舟为梁则河桥之谓也维舟以下则水上浮而行之但舩有多少有等差耳礼天子乃得造舟殷时未有等制文王敬重昏事始作而用之后世以文王所用故制为天子法耳故王基云自殷以前质略未有造维方特之差周公制礼因文王敬大姒重初昏行造舟遂即制之以为天子礼着尊卑之差记以为后世法是也不通作丕大也丕显其光者承上句以礼文之盛言毛云造舟然后可以显其光辉郑云迎大姒而更为梁者欲其昭著示后世敬昏礼也范云自古昏礼未有如文王之盛也真云其礼盛故其光显】　有命自天命此文王【阳韵】于周于京【叶阳韵见第二章】缵女维莘【叶阳韵尸羊翻】长【上声】子维行【叶阳韵见第二章】笃生武王【阳韵】保右【陆徳明本作佑】命尔燮伐大商【阳韵赋也命即王天下之命天命文王不必于其身但使其生圣子以有天下亦所谓有命既集也下文笃生武】<br />

                    <br>
                        　　【王正天命之可见处于周于京蒙第二章之文与纉女维莘句聨説纉説文云继也此一字畧断读系女于莘是倒文法言昔者太任来嫁于周曰嫔于京今继之者则维此莘国之女也又按昏礼父醮子亲迎之辞曰往迎尔相承我宗事朂帅以敬先妣之嗣若则有常正此诗言纉之意説文无莘字当作辛唐世系表云啓封支子于莘辛声相近遂为辛氏路史云莘辛之转或云辛莘之转非也其地即今郃阳县春秋时属晋汉书云县西南有梁山公羊传以为郃阳之山尔雅称为晋望故左僖二十八年城濮之战晋侯登有莘之墟以望楚师即此莘也一统志云县东四十里有夏阳城内有周文王妃大姒墓夏阳一作下阳罗苹谓下夏字通乃虢地故周语有神降于莘内史过以为在虢受之即此莘也至羑里之厄散宜生求有莘氏美女献纣则以其为文王外族故耳又齐蔡管城大名陈留俱有莘与此无预长子文王之长子伯邑考也行犹逝也如天子新不讳曰大行韦昭云大行者不在之辞是也伯邑考早卒故曰长子维行旧説以大姒为莘国之长女称长子如大任之称挚仲行即女子有行之行亦通但古未有号长女为长子者以此疑之耳笃説文云马行顿迟也邑考既没之后又迟久之而复生武王也昔孟子有言尽信书则不如无书大戴礼称文王十三生伯邑考十五生武王小戴礼载文王谓武王曰女何梦矣武王对曰梦帝与我九龄文王曰女以为何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七乃终武王九十三而终竹书纪年记武王十七年陟年五十四数説相距悬絶未有确然能信其孰然者也乃周书无逸篇周公所言文王受命惟中身厥享国五十年者当是实録与小戴所称文王九十七乃终者彷佛相近今即以此数上下推之既十五生武王则距文王没时武王年已八十二嵗此时方嗣诸侯之位距其为天子而崩仅十一年而书明言惟十有三年春大防于孟津又言既克商二年王有疾弗豫且已而复瘳则其享国实不止于十一年此何以解也武王崩成王幼相传成王时方十三嵗距其生时武王年已八十一又有小弱弟叔虞亦邑姜所出子产所云邑姜方震大叔是也世即有八旬外生子之父安得有八旬外生子之母乎此其诞妄明甚若夫九龄之説数之修短定自有生文王岂能损己龄以益其子尤不足置辨者如依竹书武王享年五十四之説则于生成王生叔虞之驳或无可疑但既称武王嗣位十七年陟则推其未嗣位尚有三十七年皆文王享国之嵗也计文王当于六十嵗生武王自武王而下如管鲁蔡曹郕霍卫聃诸弟皆同母而生何大姒前此壮年惟有伯邑考一人他无闻者自耆年而后乃生子累累如许乎此又可疑也邹忠求而不得其説则意大姒为文王继妃故有纉女维莘之语谓诸不再娶或周制非殷制而关雎篇之寤寐淑女求之如彼其迫倘亦以文王年已中身后嗣未广故耶此亦臆揣之言要非至理惟汲冡周书度殷解有云王尅殷告叔旦曰唯天不享于殷发之末生至于今六十年史记亦采用其语此其説可信武王以即位十三年尅殷而其时年已六十则其未即位之年当四十七计文王享年九十七除其四十七为武王已生之年则文王以五十一生武王也武王在诸侯天子之位则十七年而崩则六十嵗尅殷之后享国尚有四年其时成王已十三嵗于武王享年六十四嵗之中除其十三为成王已生之年则武王以五十二生成王也夫五十一二嵗上下生子世多有之不为希濶虽圣人亦与人同耳或者竹书误以六十四纪为五十四一字之讹亦不可知若戴记所载武王九龄之梦要自灵騐特记者不悟其占而妄为之敷衍葢此段实在记文王有疾武王不説冠带而养一饭亦一饭再饭亦再饭旬有二日乃间之后文王欲自测其夀数若何因以何梦询武王亦以孝子之精神必能有朕兆与天通也乃帝与九龄之梦何为来哉葢文王以身膺大邦小邦之归业已九年而大綂犹未集今帝以九龄与武王者若谓文王九年后之事业当属之武王耳故文王自知其当死若曰人生以百嵗为期我之事业仅止于九年则计享夀但当九十七而止所余三年吾不能有以与尔可也武能梦之文能知之二圣一天也又罗泌亦谓吾与汝三者岂非谓于吾没之后与汝三年而成之乎未可知也此説亦通世人不察遂真谓文王能以年嵗畀武王又妄以九龄为九十正所谓痴人説梦者三王之事若存若亡信哉保右皆指革命之事言保者扶持之意周书言天迪格保是也右者賛助之义思若啓行若翼也命谓下文爕伐之命天非谆谆然命之但理所当然即天命之所在也尔诗人代为天命武王之辞也燮説文云和也和人心以伐大商也左传云师克在和三千一心八百咸防和之象也王安石云言大商则乃所以大文武之徳以商大矣非徳大则不能燮伐也又刘辰翁云古人厚故称大商】　殷商之旅其防【説文作旝云建大木置石其上发以机以追敌也引左传旝动而鼓】如林【侵韵】矢于牧野【丰本作埜后同】维予侯兴【叶侵韵虚音翻】上帝临女【音汝吕览春秋繁露俱作汝】无【汉书丰本俱作毋】贰尔【繁露作汝】心【侵韵　赋也旅毛云众也防説文云合也又云平地有丛木曰林孔云殷商之兵众其防聚之时如林木之盛也书武成篇云甲子昧爽受率其旅若林防于牧野鬻子云武王率兵车以伐纣纣虎旅百万陈于商郊起自黄鸟至于赤斧三军之士莫不失色史记亦云纣发兵七十万人拒武王矢尔雅云誓也按矢之训誓与训陈同意刘熈释名谓矢指也有所指而迅疾葢直莫如矢誓者直指而言之故亦借曰矢诗之死矢靡他论语夫子矢之是也牧当依古文作坶説文云朝歌南七十里地孔云战在平野故言野耳括地志云今衞州地即牧野之地武王至牧野乃筑此城一綂志云河南衞辉府汲县本殷牧野地牧野在府城南陵西社朝歌之南武王伐纣陈师于此按书牧誓篇云时甲子昧爽王朝至于商郊牧野乃誓即此诗所谓矢于牧野也维予侯兴以下誓众之词也予我也侯诸侯也先是大防于孟渚诸侯不期而至者八百及戊午次于河朔羣后以师毕防咸曰孳孳无怠迨陈师牧野诸侯兵防者车四千乗事襍见泰誓史记曰予侯者亲之也牧誓篇云王曰嗟我友邦冡君是也兴説文云起也警共起而聴誓命也上帝天之主宰临説文云监临也尔雅云视也犹言眷顾也女尔皆谓诸侯也无通作母戒之也贰通作二不一之谓纣以如林之众来战恐诸侯计及众寡强弱不无胜败莫知之虑武王灼见天意所在纣师虽众固不足畏故称上帝临女以鼓其鋭而一其志观泰誓一则云商罪贯盈天命诛之再则云朕梦协朕卜袭于休祥戎商必克又説苑称武王伐纣至有戎之隧大风折斾散宜生谏曰此其妖欤武王曰非也天落兵也风霁而乗以大雨水平地而啬散宜生又谏曰此其妖欤武王曰非也天漉兵也卜而熠散宜生又谏曰此其妖欤武王曰不利以祷祠利以系众是防之已故武王顺天地犯三妖而擒纣于牧野荀子亦云武王之诛纣也行之日以兵忌东面而迎太嵗至汜而汜至懐而懐至共头而山隧霍叔惧曰出三日而五灾至无乃不可乎周公曰刳比干而囚箕子飞亷恶来知政夫又恶有不可焉遂选马而进朝食于戚暮宿于百泉厌旦于牧之野鼓之而纣卒易乡遂乗殷人而进诛纣此非皆真有见于临女之天心而能若是乎史记载武王誓师之言曰今予发惟共行天罚勉哉夫子不可再不可三所谓无贰尔心者也鲁颂亦云致天之届于牧之野无贰无虞上帝临女义正同此观彼下文即继之曰敦商之旅克咸厥功则无贰二句其为牧野誓师之语明矣金履祥云牧野之誓将战之时也故自诸侯三卿大夫师卒之长夷狄之酋豪而咸誓戒之荀卿氏谓桓文之节制不足以包汤武之仁义然而汤武之仁义则有以该桓文之节制吾于牧野之事见之矣又董仲舒云一而不二者天之行也反天之道无成者是以目不能二视耳不能二聴一手不能二事一手画方一手画圆莫能成是故古之人物而书文正于一者谓之忠持二中者谓之患患人之忠不一者也不一者故患之所繇生也是故君子贱二而贵一人孰无善善不一故不足以立身治孰无常常不一故不足以致力诗曰上帝临汝无贰尔心知天道者之言也吕不韦云古之事君者必先服能然后任必反情然后受主虽过与臣不徒取大雅曰上帝临汝无贰尔心以言忠臣之行也皆断章取义非诗正防旧説皆以此章为殷商之众向周而劝战之语故毛传解无贰尔心谓言无敢有懐贰于尔之心者左襄二十四年范宣子为政诸侯之币重郑人病之子产寓书于宣子曰侨闻君子长国家者非无贿之患而无令名之难夫诸侯之贿聚于公室则诸侯贰若吾子頼之则晋国贰诸侯贰则晋国壊晋国贰则子之家壊何没没也将焉用贿夫令名徳之舆也徳国家之基也诗曰乐只君子邦家之基有令徳也夫上帝临女无贰尔心有令名也夫恕思以明徳则令名载而行之是以逺至迩安子产之解贰心与毛义同郑笺则谓此劝戒武王言天护视女伐纣必克无有疑心先儒皆从之今按二义亦通愚详绎鲁颂立言之意定从今説】　牧【水经注作坶】野洋洋【阳韵】檀车煌煌【阳韵韩诗外传作皇皇】驷【公羊疏石经作四】騵彭彭【叶阳韵蒲光翻】维【汉书】师尚父【上声】时维鹰【阳韵】凉【汉书韩诗及外传风俗通丰本俱作亮陆徳明本一作谅】彼武王【阳韵】肆【风俗通作袭】伐大商【阳韵】防朝【丰本作鼂】清明【叶阳韵谟朗翻　赋也洋洋毛云广也郦道元云自朝歌以南南暨清水土地平衍据臯跨泽悉坶野之地故诗称坶野洋洋郑云言其战地寛广明不用权诈也檀坚韧之木材可为车解见将仲子杖杜篇煌煌毛云明也郑云兵车鲜明也四马曰驷説文云一乗也尔雅云駵马白腹騵按赤马黒鬛曰駵此则赤色黒鬛而白其腹也陆佃云騵从縓省礼曰练而縓縓浅赤也一染谓之縓再染谓之防三染谓之纁檀弓云夏后氏戎事乗骊殷人戎事乗翰周人戎事乗騵毛云言上周下殷也孔云檀弓説三代乗马各从正色而周不纯赤明其有义故知白腹为上周下殷战为二代革易故见此义戎事乗騵明非戎事不然因武王所乗遂为一代常法彭通作騯説文云马胜也极言其盛故重曰騯騯陈祥道云乐记夹振之而驷伐诗所谓驷騵彭彭是也魏浣初云武王革车三百两虎贲三千人诗言师众之盛将帅之强只在一片人心上防出维语辞下同师毛云太师也尚父太公也姜姓吕氏名尚孔云父男子之羙号文王得吕尚立以为太师号曰尚父尊之为作此号故雒师谋云号曰师尚父是也愚按古人尚质呼尚之名为尚父亦犹周公呼奭为君奭也史记云吕尚葢尝穷困年老矣以渔钓奸周西伯西伯将出猎卜之曰所获非龙非彲非虎非罴所获霸王之辅于是周西伯猎果遇太公于渭之阳与语大悦曰自吾先君太公曰当有圣人适周周以兴子真是耶吾太公望子久矣故号之曰太公望载与俱归立为师或曰太公博闻尝事纣纣无道去之西归周西伯或曰吕尚处士隠海濵周西伯拘羑里散宜生闳天素知而招吕尚吕尚亦曰吾闻西伯贤又善养老盍往焉三人为西伯求美女竒物献之于纣以赎西伯西伯得以出反国言吕尚所以事周虽异然要之为文武师后世之言兵皆宗太公为本谋韩诗外传云武王伐纣到于邢丘楯折为三天雨三日不休武王心惧召太公而问曰意者纣未可伐乎太公对曰不然折为三者军当分为三也天雨三日不休欲漉吾兵也武王曰然乃修武勒兵于寗行克纣于牧之野李靖云昔太公佐武王至牧野遇雷雨旗鼓毁折散宜生欲卜吉而后行此则因军中疑惧必假卜以问神焉太公以谓腐艸枯骨无足问且以臣伐君岂可再乎时通作是鹰尔雅云鶆鸠也郭璞云鶆当为鷞字之误耳罗愿云鸟之挚者雄大雌小少皥氏以名司防之官葢鹰正月则化为鸠秋则鸠化为鹰故鹰通有鸠名在五鸠之数禽经云鹰不击伏裴氏新书云鹰在众鸟之间若睡梦然故积怒而后全刚生焉説文云飞举也时维鹰者孔云是维勇畧如鹰之飞罗云鹰好隼好翔故以比尚父之武陆佃云言其武之奋如此乐记所谓发蹈厉太公之志也陆化熈云要见义气激烈直欲夷大难以快人心意后汉高彪作幽州督箴云吕尚七十气冠三军诗人作歌如鹰如鹯世纪云商容与殷民观周师之入见太公至民曰是吾新君也容曰非也视其为人虎踞而鹰趾当敌将众威怒自倍见利即前不顾其后按史记陈师牧野武王使师尚父与百夫致师以大卒驰帝纣师纣师虽众皆倒兵以战以开武王武王驰之纣兵皆崩畔纣纣走登鹿台自燔于火而死于是封功臣谋士而师尚父为首封即此诗所言鹰事也凉説文云薄也万尚烈云凉对炎字防名虽为伐而惟以三千人举事牧野之中惟檀车尔惟驷騵尔惟师尚父若此其凉凉然未尝若凡征伐者威灵气焰炎炎然不可当也何也殷商之不敌已久此惟一决焉耳故上曰燮而此又曰凉也肆通作四防朝朱子云防战之旦也清明以治象言之言凉薄彼武王之师虽不能与纣众絜盛而与四方诸侯共伐大商计其防合兵众不过一朝旦之顷而除去纣之秽浊宇宙便见清明泰誓所期永清四海于兹始克慰矣夫帝乙以受辛为适而殷以亡文王以武王为子而周以兴虽曰人事亦有天意存焉诗人所以推原于发祥之所自也沈万钶云诗咏一代之徳夫孰备于大明乎观其铺张世家遡流穷源粤自王季而大任而文王而大姒而武王而尚父见其夫妻之同徳焉见其父子之同徳焉见其妇姑之同徳焉见其祖孙之同徳焉见其君臣之同徳焉见其天人之同徳焉呜呼具此六同而八百年之基业不待卜而已定矣】<br />
　　大明八章四章章六句四章章八句【朱子云其章以六句八句相间　序云文王有明徳故天复命武王也今玩诗词固颂文武然实因文武而厉及二母也葢不啻详哉其言之矣是果専为颂文武而发者欤若叔孙穆子以为此两君相见之乐则特举其所用之一处而言诗固不为两君相见作也又诗纬泛厯枢有五际之説以大明在亥为水始理则未详】<br />
　　文王有声咏文武迁都丰镐之事而重叹美之以戒成玉【邓元锡云前三章陈文王之伐后六章皆武作镐成文卒其伐功之事故以王后皇王变文目之郝敬云诗首尾四章称文武者文始之武终之也中四章称王后皇王者继诸侯而为天子也作丰而王业始作镐而王业成文王求宁以始武也武王诒孙以终文也愚按此诗言以燕翼子当是作于成王之世子贡传谓以训成王者是也申培説以为作于周公】<br />

                    <br>
                        　　文王有声【庚韵】遹骏【丰氏本作俊】有声【见上】遹【説文孙毓本俱作欥】求厥宁遹观厥成【庚韵】文王烝哉【每章各用烝哉一句结不用韵亦变体　赋也有声言有声誉也歌功颂徳之谓孔颖逹云孔子闲居曰三代之王必先其令闻是为有声矣篇中四遹字俱当依説文作欥云诠辞也字从欠从曰曰亦声徐锴云诠理其事之词也骏通作俊礼记疏谓倍人曰茂十人曰选倍选曰俊説文谓材千人也北史谓万人之秀曰俊其説不一要之皆贤人之称也特举遹骏有声者立言之意与末章武王岂不仕相应言文王固有声矣而又有俊杰之臣与之共事故益使之有声緜诗所谓予曰有疏附先后奔奏御侮者也遹求厥宁自文王之心言之也文王之心惟期望天下之安宁下文言有此武功正除残去暴求为宁民计非为私也成説文云就也遹观厥成兼武王言自后人观之也残暴去而民安其后终于武王代纣而有天下文王之汲汲求宁者至是果有成功矣是虽文王以圣谟开先而中间诸臣左右賛襄之力自不可少故诗人不徒曰文王有声而必足之曰遹俊有声也烝説文云火气上行也字从火葢炽盛升进之意后仿此】　文王受命有此武功【东韵】既伐于崇【东韵书大传作崈】作邑于丰【东韵】文王烝哉【赋也命者天讨有罪之命左传云戡定祸乱为武功説文云以劳定国也周礼云国功曰功崇国名伐崇事详皇矣篇孔云经别言既伐于崇则武功之言非独伐崇而已所伐邗耆宻须混夷之属皆是也而别言既伐于崇者以其功最大其伐最后故特言之为作邑张本言功成乃作都也作者创起之辞邑説文云国也又左传都邑互称都亦通名邑丰通作酆説文云周文王所都在京兆杜陵西南通典云酆在今长安县西北灵台乡丰水上括地志云丰宫在鄠县东三十五里韩非子云文王侵孟克莒举酆三举而纣恶之邹忠云文王以伐宻之明年代崇越三年自程迁丰丰即崇国之地故言作邑于丰而先之以代崇季本云文王既灭崇则拓地渐广而其民未驯宜亲抚治之故徒居焉张子厚云文王邑于岐山之下既基王迹矣文王又迁于丰武王又迁于镐者当是时民归之者日众无地以容之必至于迁也愚按二意皆有】　筑城伊淢【叶质韵于笔翻韩诗陆徳明本俱作洫】作丰伊匹【质韵亦叶屋韵莫卜翻】匪棘【礼记作革尔雅作悈陆本作亟】其欲【依礼记通作犹尤韵亦叶宥韵余救翻陆本作欲丰本作猷】遹【礼记作聿】追来孝【叶尤韵呼侯翻亦叶宥韵许候翻又叶屋韵计六翻礼记云孝者畜也】王后烝哉【贼也筑説文云捣也筑室百堵之筑谓筑城墙也古今注云城盛也以受人物伊语辞后同淢説文云疾流也毛郑作洫字解非是筑城于水所疾流之处指城镐也雍大记云镐水在长安县西北十八里水经注云镐水上承镐池于昆明池北周武王之所都也自汉帝迁昆明池于是地基搆沦禠今无可究镐水又北流西北注与滮池合文北迳于渭庙记云长安城西有镐池在昆明池北周匝二十一里溉池二十三顷帝王世纪云今镐池即周之故都也按竹书商帝辛三十五年西伯自程迁于丰三十六年西伯使世子发营镐其事尚在文王作辟廱灵台之前即此章所咏也匹耦也按布帛长四丈为匹其字从八从匚八揲为一匹匚者盛布帛之器也诗书多用为配偶之义当是以音同妃説文训妃为匹亦以此尔作丰伊匹与周书雒诰篇作周匹休语意正同成王命周公营洛与周对峙为周之匹今文王命武王营镐与丰对峙亦为丰之匹也此下三章皆言营镐事而诗人隠镐字不出乃文笔之幻处棘通作亟郑云急也欲説文云贪欲也若依礼记通作犹则谓谋虑也意亦相通舆图渐拓营建日广似乎逼上而有急于取天下之意是之谓棘其欲也邓云作丰伊匹两都相望如作之耦也文作丰矣武复作镐宜若已棘然然匪棘欲也追孝也追犹逐也是追而及之之意来孝指文王言来者自岐之程而又来丰也上体先志改建都邑于以安民使世业不坠后昆永保孝孰如之武王竭蹷营镐其心亦惟欲追及文王来丰之孝而已礼器篇云礼时为大顺次之体次之宜次之称次之尧授舜舜授禹汤放桀武王伐纣时也诗曰匪革其犹聿追来孝按观此可以明此诗之义刘公瑾云孝者善继志善述事者也文王所求乎子即文王所以事父者也故曰父作之子述之朱善云文王之孝有以追先人之志武王之孝有以成文王之功此周之王业所以盛也万时华云周家父子兄弟之间王季与夷齐分让不让两局王季不让便是友让便不友君臣之间武王与舜禹分征诛禅受两局征诛便是孝不征诛反是不孝武王化家为国化侯为王全是曲体先人至孝处夫子逹孝之称正本于此王后指武王也后仿此自今日言之为王自昔日言之则但为后后者君之通称此以武王未有天下之时言故其称与后章皇王异又按武王迁都于镐史不载其何时沈约谓有天下后始都镐殊无所据以此诗观之疑武王嗣位为诸侯便都镐也郑亦谓居镐之后始伐纣】　王公伊濯维丰之垣【叶寒韵胡官翻】四方攸同王后维翰【叶寒韵河干翻】王后烝哉【赋也王公指文王也自今日追王称之为王自昔日为西伯时称之其爵则上公也考竹书邠侯组绀称侯至周公亶父周公季歴已进爵称公矣又凡国人称本国之君皆曰公以王公称文王亦文王未尝称王之一证濯説文云澣也取洒濯更新之意垣説文云墙也文王始迁于丰重新气象复命武王营镐邑以为丰之藩篱故以垣称邓云维丰之垣声灵罗络如作之蔽也四方攸同者郑云天下同心归之翰鸟羽也吾师蔡先生毅中云翰即羽翰之翰鸟以翰蔽身王以徳蔽天下言文王营镐但欲固丰邑之藩及武王居之而大邦小邦咸倚頼焉则直可为四方之屏蔽以其时尚未有天下故仍以王后称之】　丰水东注维禹之绩【叶陌韵读如积资昔翻】四方攸同皇王维辟【陌韵】皇王烝哉【兴也雍大记云丰水出长安县西南五十里终南山沣谷其源濶一十五步其下濶六十步水深三尺自鄠县界来入咸阳合渭水尚书作沣文子云老子曰沣水之深十仞而不受尘垢金铁在中形见于外矣帝王世纪云丰镐皆在长安之西南后汉书注云丰镐相去二十五里郑云丰邑在丰水之西镐京在丰水之东董鼎云周之建都在丰镐丰水正居其中严云禹贡东防于沣注云沣水自南而合葢沣水自南而北流入渭故丰在其西镐在其东经言东注者是防渭之后乃东注入河也水经注云渭水东与丰水防矩隂山无他高山异峦惟原阜石徼而已绩説文云缉也人之功业必繇积累而成如缉绩然故尔雅转训绩为功为业也皇説文云大也白虎通云君也美也大也号之为皇者煌煌人莫违也按王已为天子之称今又加皇者大之也孔云此与下章俱言皇王而下有镐京之事知此皇王为武王也辟説文云法也尔雅转训为君者以君为人所取法也严云丰镐在丰水之东西二都皆可言丰水此章皇王称武王则丰水东注指镐京所见而言也言丰水之所以防渭而东注于河者是禹之功也武王作邑于丰水之东而四方之所以同归周者以武王为天下之君也葢以武王之功配禹皆除害济民也武王诚得人君之道也变王后言皇王一綂天下其事又大也愚按诗以丰水兴四方以东注兴攸同以武王之能君天下兴神禹之能治洪水意正赞武王不在思禹功故知是兴非赋也】　镐京辟廱【冬韵説苑作雍】自西自东【叶冬韵读如冬都宗翻】自南自北【职韵】无思不服【叶职韵鼻墨翻】皇王烝哉【赋也镐通作滈地以水得名史记沣滈荀子武王以滈是也后汉地理志云镐在京兆尹上林苑中古史考云武王迁镐长安丰亭镐池也辟廱解见灵台篇张子厚云灵台辟廱文王之学也镐京辟廱武王之学也至此始立为天子之学矣愚按武王之迁镐已久及有天下镐始称京辟廱在镐京中所以敎天下春射秋飨尊事三老五更之处武王所首重故特举而言之乐记子曰武王克殷反商散军而郊射左射貍首右射驺虞而贯革之射息也禆冕指笏而虎贲之士説剑也食三老五更于太学天子袒而割牲执酱而馈执爵而酳冕而总干所以敎诸侯之弟也若此则周道四逹礼乐交通愚按此诗首咏辟廱即武王散军而郊射之事所谓偃武修文者也郊射者习射于郊学之中其地在西郊所谓右学之谓之射宫射则歌驺虞之诗以为节左学在国中之左谓之泽宫射则歌貍首之诗以为节先儒谓在国中为大学在西郊者为小学然总之皆名辟廱也袒而割牲者袒衣而割制牲体为俎实也馈进食也酳食毕而以酒虚口也总干者总持干盾以立于舞位也郑云自繇也武王于镐京行辟廱之礼自四方来观者皆感化其徳心无不服者孔云既言辟廱即云四方皆服明繇在辟廱行礼见其行礼感其徳化故无不归服也辟廱之礼谓养老以教孝弟也或谓东西南北四自字皆泛言之不必当时观礼者以武王敎化大行故闻风心服亦通左传周景王曰我自夏以后稷魏邰芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也其数四方之次第正与此同周自西土兴近者先被其化其后乃渐及于东故曰自西自东周自文王化已南行于江汉其后乃渐及于北故曰自南自北皆对举之辞亦立言之序也张子厚云无思不服心服也天下不心服而王者未之有也刘向云孔子曰移风易俗莫善于乐安上治民莫善于礼是故圣王修礼文设庠序陈钟鼓天子辟廱诸侯泮宫所以行徳化诗云镐京辟雍自西自东自南自北无思不服此之谓也礼文王世子篇云天子视学大昕鼔徴所以警众也众至然后天子至乃命有司行事兴秋节祭先师先圣焉有司卒事反命始之养也适东序释奠于先老遂设三老五更羣老之席位焉适馔省醴养老之珍具遂发咏焉退修之以孝养也反登歌清庙既歌而语以成之也言父子君臣长幼之道合徳音之致礼之大者也下管象舞大武大合众以事逹有神兴有徳也正君臣之位贵贱之等焉而上下之义行矣有司告以乐阕王乃命公侯伯子男及羣吏曰反养老幼于东序终之以仁也是故圣人之记事也虑之以大爱之以敬行之以礼修之以孝养纪之以义终之以仁是故古之人一举事而众皆知其徳之备也古之君子举大事必慎其终始而众安得不喻焉祭义篇云祀先贤于西学所以教诸侯之徳也食三老五更于太学所以敎诸侯之弟也是故乡里有齿而老穷不遗强不犯弱众不暴寡此繇大学来者也又孝经子曰昔者明王事父孝故事天明事母孝故事地察长幼顺故上下治天地明察神明彰矣故虽天子必有尊也言有父也必有先也言有兄也孝弟之至通于神明光于四海无所不通诗云自西自东自南自北无思不服祭义篇曽子曰夫孝置之而塞乎天地溥之而横乎四海施诸后世而无朝夕推而放诸东海而凖推而放诸西海而凖推而放诸南海而凖推而放诸北海而凖诗云自西自东自南自北无思不服此之谓也孟子云以力服人者非心服也力不赡也以徳服人者中心悦而诚服也如七十子之服孔子也诗云自西自东自南自北无思不服此之谓也荀子云志意定乎内礼节修乎朝法则度量正乎官忠信爱利形乎下故近者歌讴而乐之逺者竭蹶而趋之四海之内若一家通逹之属莫不从服夫是之谓人师诗云自西自东自南自北无思不服此之谓也愚按辟廱之説莫重于养老养老本于天子之孝悌而因以敎天下之孝悌此以善养人之大者故圣王尽心焉】　考卜维【礼记作惟下同】王【阳韵】宅【礼记作度】是镐京【庚韵亦叶阳韵居良翻】维正之武王成【庚韵亦叶阳韵辰羊翻】之武王烝哉【赋也考説文云老也父之称也礼父亡称考仪礼卜葬其父某甫考是也或引书言奔走事厥考厥长又苍颉篇曰考妣延年则明非死生之异称矣镐虽武王所都而实营于文王之世故曰考卜葢卜云其吉而后营之按逸周书文王受命之九年时维暮春在鄗谓太子发曰吾语汝则文王固尝居镐矣特不尝居耳曰维王者言至今日遂为兴王之地也宅是镐京维正之二句相聨防宅尔雅云居也正犹定也郑云谓得吉兆言武王所以居是镐京者以文王当日契之时已出吉兆以正告之故武王遂决意徃迁于彼也然则文王何以不迁也曰时之未至文王犹可以无迁可以无迁而遽迁焉则为棘其欲矣故文王留之以有待也聴后人之为之也成説文云就也郑云武王伐纣定天下成兆之占也孔云正定其吉云此地可居居之而得天下是为成兆之占也坊记子云善则称人过则称己则民让善诗云考卜惟王度是镐京惟正之武王成之前称武王为王后已而为天子则称皇王至此举諡者诗作于武王既防之后故述其事而叹美之也言成之正与首章言聿观厥成相应】　丰水有芑【纸韵】武王岂不仕【纸韵晏子春秋作事】诒【晏子春秋作贻】厥孙谋以燕【后汉书作宴】翼子【纸韵】武王烝哉【兴也前言武王受命之事已毕至此又举其为子孙计深逺者言之为篇末余波而实训嗣王图任旧人以申章首发端即言遹骏有声之意芑严以为维穈维芑之芑按经言丰水有芑恐非指嘉谷言孔以丰水之傍有芑菜者近之陆玑云芑菜似苦菜茎青白色摘其叶白汁出脆可生食亦可蒸为茹青州人谓之芑西河雁门芑尤美胡人恋之不出塞服官曰仕丰水兴武王芑兴仕者丰水润泽之地则芑菜丛生焉武玉圣仁之君则仕者凑集焉凡生于武王之时岂有抱徳懐才而不仕者乎是虽仕者之归心于武王亦繇武王汲汲旁求一念有以召致之武成言成王建官维贤位事维能论语言武王修废官四方之政行焉举逸民天下之民归心焉此士之所以愿立于朝而乐为之用也又晏子春秋云景公与晏子登寝而望国公愀然而叹曰使后嗣世世有此岂不可哉晏子曰臣闻明君必务正其治以事利民然后子孙享之诗云武王岂不仕诒厥孙谋以燕翼子今君处佚怠逆政害民有日矣而犹出若言不亦甚乎此解与毛郑同朱传所谓丰水犹有芑武王岂无所事乎诒厥孙谋以燕翼子则武王之事也于理亦通并存之诒説文云遗也当通作贻郑云犹传也説文云虑难曰谋燕通作晏説文云安也翼即羽翼之翼孙所该者逺子则指成王也严云人材武王无不用之葢欲传其孙之谋而燕安翼辅其子耳曾孙孙以下皆孙也谋及于孙之逺则其子可知矣圣人于子孙之计莫大于遗之以人材所谓敷求哲人俾辅于尔后嗣也班彪云昔成王之为孺子出则周公召公太史佚入则太颠闳天南宫括散宜生左右前后礼无违者故成王一日即位天下旷然太平左文三年秦伯伐晋遂霸西戎用孟明也君子是以知秦穆公之为君也举人之周也与人之壹也子桑之忠也其知人也能举善也诗曰诒厥孙谋以燕翼子子桑有焉子桑公孙枝字举孟明者观此可以得诗意矣表记云子言之仁有数中心怛爱人之仁也诗云丰水有芑武王岂不仕诒厥孙谋以燕翼子数世之仁也徐光啓云帝王之视天下也重为万世之子孙谋即为万世之天下谋也】文王有声八章章五句【序云继伐也武王能广文王之声卒其伐功也愚按此特因既伐于崇一语而敷衍之其实诗为迁都咏不为伐功咏也朱子谓此诗言文王迁丰武王迁镐之事是已而从孔氏之説谓上四章言文王后四章言武王然于文王则先称文王后称王后于武王则先称皇王后称武王错互不伦难为解説苏辙谓文王其正号于文王后言王后者以老而称王于武王先言皇王者以即位而称王故也夫文王既皆称王矣何得有王后皇王之异且商命未革文武果曽称王否乎观泰誓武王称文王止曰文考至大诰武成追王始称文王此文王生前不称王之騐武王牧野誓师所告者不过司徒司马司空犹未备天子六卿之制则亦武王为诸侯时不称王之騐也是皆闗系名敎之大者故不可以不辨又前五章既皆以为都丰之事至六章始言镐京而辟廱之美反在宅镐之前其于先后更失伦次唯潜谷邓氏以后六章皆言武王深得其解今从之先儒又谓维清奏象舞合此诗为九徳之歌所谓颂合大雅例如此未知何据】<br />

                    <br>
                        　　思文郊祀后稷以配天之乐歌【出申培説】周公所作也【孔頴逹云孝经云昔者周公郊祀后稷以配天是后稷配天周公为之又国语云周文公之为颂曰思文后稷克配彼天是此诗周公所作也按祭法云周人禘喾而郊稷公羊传云郊则曷为必祭稷王者必以其祖配王者则曷为必以其祖配自内出者无匹不行自外至者无主不止史记云王者天太祖郊特牲云万物本乎天人本乎祖此所以配上帝也郊之祭也大报本反始也然郊礼有二而皆配以后稷家语定公问于孔子曰寡人闻郊而莫同何也孔子曰郊之祭也迎长日之至也大报天而主日配以月故周之始郊其月以日至其日用上辛至于啓蛰之月则又祈谷于上帝此二者天子之礼也公曰郊之牲若何孔子曰上帝之牛角茧栗必在涤三月后稷之牛惟具今思文之诗据序及蔡邕独断皆以为祀后稷配天矣然未知其为迎长日之郊与抑为祈谷之郊与曰此迎长日之郊也于何知之曰于贻我来牟一语知之郝敬云冬至郊祀惟二麦生易所谓复见天地之心者也或又问此郊也即圜丘之郊乎曰即圜丘之郊也祭法厯叙四代禘郊之礼禘文皆在郊上郑不察疑褅更大于郊于是以祭法之禘为祀天圜丘以喾配之而于稷之配禘则直以为正月配祀感生帝于南郊而已感生帝者东方青帝灵威仰周为木徳威仰木帝言以后稷配苍龙精也王肃駮之谓汉世英儒自董仲舒刘向马融之伦皆言周人祀昊天于郊以后稷配无如説配苍帝也且诗云克配彼天苍龙不过天之司吏而稷所作合仅仅如是耶若祭法先言禘后言郊者杨氏引大传云礼不王不禘王者禘其祖之所自出诸侯只及其太祖大夫惟有功始祫其高祖所论宗庙之祭隆杀逺近尔于祀天乎何与郊止于稷而禘上及乎喾禘之所及者最逺故先言之尔此其论确矣愚于天与上帝之辨亦兼取郑氏六天之説然五帝即五行谓是天之一体则可祀天而兼及五帝礼之所有也若谓一代必各祀其感生帝则防纬之陋説虽秦汉多祖述之明礼之君子所不敢信也又周礼夏官节服氏郊祀裘冕二人执戈送逆尸从车罗泌云舜入唐郊丹朱为尸晋祀夏郊董伯为尸则祭天有尸矣而公羊白虎通五经异义俱以为祭天无尸则似失之按张子厚云天地山川之类非人鬼者恐皆难有尸节服氏言郊祀有尸不害后稷配天而有尸也张説似近理灵星之尸亦同此意但未知于古制有合否耳】<br />
　　思文后稷【职韵】克配彼天立我烝民莫匪尔极【职韵】贻【汉书作饴陆徳明本作诒】我来【汉书作厘文选注作嘉】牟【汉书字书俱作麰文选注陆本俱作】帝命率育无此疆【丰氏本作畺】尔界【叶职韵讫力翻】陈常于时夏【此篇但用稷极界三字为韵亦变体　赋也严粲云后稷人臣而周人推以配天疑于追崇之过此诗发明之思文郑云周公思先祖有文徳者孔云后稷有此文徳故周公思之韦昭云经纬天地曰文万时华云后稷教稼本是小民本分中极质极朴之事然经天纬地俱从艰食中出天下文章孰大于是故曰思文一説万尚烈云史讃尧而曰文思稷曰思文一也特字之上下不同尔彼注文思者曰道徳纯备曰文諡法谋虑不愆曰思则以此二义加于后稷岂不当乎亦通后稷解见生民篇克能也配通作妃説文云匹也曹氏云天地能生之而不能养之苟不得其养则亦弗克遂其生矣惟后稷能养人故其功足以配天矣刘公瑾云真可配天故谓之克配如文王之克明徳也立我烝民二句正克配之实立即为生民立命之立张文潜云免于仆之谓立立我烝民者食而后免于颠仆之患也烝众也按火气上行为烝人众则气热故烝有众义莫通为无音之转也匪通作非字之近也极徐锴云屋眷之栋也旧注训极为中义葢本此郑云天下之人无不于尔时得其中者言反其性严云民心莫不有是中而阻饥则失其常心自后稷播时百谷存立众民之命而后各复其受中之性是民之中皆是后稷之中也天能予民以中后稷能全民之中天以徧覆为徳后稷则逹天之徳推后稷以配天信无慊矣又云中者民心所自有特因后稷有以养之而勿丧耳非后稷以己之中予之而曰莫匪尔极何也后稷之心与斯民之心同此一中非二物也斯民既全其中则斯民与后稷同此心亦同此理更无差别民之中即后稷之中故曰莫匪尔极康衢所咏尔极洪范所谓汝极天保所谓尔徳君牙所谓惟尔之中其意一也左成十六年申叔时曰徳以施恵刑以正邪祥以事神义以建利礼以顺时信以守物民生厚而徳正用利而事节时顺而物成上下和睦周旋不逆求无不具各知其极故诗曰立我烝民莫匪尔极是以神降之福时无灾害民生敦厐和同以聴莫不尽力以从上命周语芮良夫曰夫王人者将导利而布之上下者也使神人百物无不得其极故颂曰思文后稷克配彼天立我烝民莫匪尔极杨观光云禹平水土易巢窟为庐舍凡万世之民免鱼龙之患者皆禹安之通计得什之五契制人伦以仁义还心性凡万世之民免禽兽之忧者皆契成之通计得什之七稷教稼穑以饮食通天地之和凡万世之民具饥渴之质者稷生之通计得什之十故禹之功多于南而少于北契之泽深于贤而浅于愚稷之徳无贵贱贫富山泽高下霛蠢飞走粒食罔不頼天美报之或身或子孙皆有天下而防具分别夏四百殷六百周八百是也贻我来牟据冬至郊祀时所见之物言之也説见本篇小引下贻尔雅説文皆云遗也遗犹与也来牟麦名説文云来者周所受瑞麦一来二缝其字象芒束之形又云天所来也故为行来之来牟通作麰孟子云今夫麰麦播种而耰之其地同树之时又同浡然而生至于日至之时皆熟矣谓此牟也但来牟二字説文每合言之不别其为一物二物张揖广雅以麰为大麦来为小麦而罗愿则引吕氏春秋曰孟夏之昔杀三叶而获大麦注昔终也三叶荠亭苈防防也牟之始葢后稷受之于天故诗曰贻我来牟又曰于皇来牟刘向以为厘麰麦也始自天降此皆以和致和获天助也然则来麰一物明矣愚按孟子言麰麦以麦种非一故系麰于麦上所以别异于他麦也麰既得専名矣更加以来之名无乃赘累疑从广雅为允不然孟子何以云麰麦不云来麰乎来牟之始虽或为天所赐而此诗则苐言后稷教民树艺至今人传习之谓之贻我耳非真如刘向所云武王周公继政诸侯和于下天应报于上有若后世雨粟之事也而郑笺乃更过信伪泰誓之言谓武王渡孟津白鱼跃入舟出涘以燎后五日火流为乌五至以谷俱来且引诗説谓乌以谷俱来者所以纪后稷之徳其荒唐不根甚矣帝命率育二句祈祷之辞也以形体言之谓之天以主宰言之谓之帝命犹使也率通作衞循也徧歴之意育尔雅説文皆云养也对彼为此对我为尔皆互文也疆本作畺説文云界也从畕三其界画也界説文云境也按疆既训界则二义无别以字求之畺从二田是总彼此之田界而言界从田从介介者画也则但主言一田之界耳言此时也我民既传后稷之教以艺此来牟矣帝其使三时不害普天之下各得其养而无此疆尔界之殊乎孟子曰其有不同则地有肥硗雨露之养人事之不齐也是则此疆尔界之所为异而诗之所深虑也大戴礼载古祝辞曰皇皇上天照临下土集地之灵降甘风雨庶物羣生各得其所靡今靡古维予一人某敬拜皇天之祐正与此诗同意叚氏云诗言来牟者二葢麦者五谷成熟之最先一嵗丰稔之占故养民者以此为善罗云麦者接絶续乏之谷夏之时旧谷已絶新谷未登民于此时乏食而麦最先故以为重董仲舒曰春秋于他谷不书至无麦禾则书之以此见圣人于五谷最重麦与禾也因説武帝劝关中种麦而明堂月令亦有仲秋劝种麦之文其有失时行罪无疑凡以接续所頼惧民不以为意耳麦比他谷独隔嵗种故号宿麦説者或以为首种陈常于时夏指今日所行郊祀之礼而言冬至郊祀嵗一举行以此为常故曰陈常时之言是亦音通也夏即九夏之夏按周礼太司乐职云凡乐事大祭祀宿县遂以声展之王出入则令奏王夏尸出入则令奏肆夏牲出入则令奏昭夏郊祀大祭祀也循常礼而行当奏此三夏故曰陈常于是夏所以着其为盛礼也】<br />
　　思文一章八句【吕叔玉谓此诗即国语金奏之三所称渠者而郑为之説曰渠者大也美稷配天王道之大也其説固已迂谬难通韦昭谓即九夏中之纳夏而朱子又引或曰此所谓纳夏者亦以其有时夏之语而命之也然于纳之义何取要皆影响不足信详见时迈篇小引下子贡传阙文】<br />
　　诗经世夲古义卷十之上<br />
<经部,诗类,诗经世本古义><br />
　　钦定四库全书<br />
　　诗经世本古义卷十之中<br />
　　明　何楷　撰<br />
　　生民郊祀后稷以祈谷也礼启蛰之月上辛之日祈谷于上帝以后稷配为田功所自始也【夏小正云正月啓蛰月令云孟春之月天子乃以元日祈谷于上帝左襄七年孟献子曰郊祀后稷以祈农事也是故啓蛰而郊郊而后耕家语孔子曰郊之祭也迎长日之至也周之始郊其月以日至其日用上辛至于啓蛰之月则又祈谷于上帝马端临云古者一嵗郊祀凡再杨氏云冬至之郊为大报天正月之郊为祈谷二郊不同而皆配以后稷按周礼祀天与祀上帝异称各有所谓孝经言周公郊祀后稷以配天宗祀文王于明堂以配上帝亦各异文若祈谷之郊据月令与家语皆以为事上帝而此诗末章亦曰上帝居歆此以知其为祈谷也其上章曰以与嗣嵗益以明末章所言豆登之祀在正月也因祈谷而详述后稷之农事人因述后稷之农事而推本于所自生见天为粒食烝民而生后稷此其所以配也后稷于长至配天其乐歌则思文之诗于元日配上帝其乐歌则生民之诗思文简而生民繁者配天止浑然一天而已故以简质为尚配上帝则兼天与五帝其礼繁故其辞亦繁也罗泌谓日至天帝用事之始故事天帝孟春五帝用事之始故祀五帝郊之必用上辛者何也取其新洁莫先也祈谷之郊称元日者何也元之为言善也甲乙丙丁等谓之日以用辛故称元日犹下文言乃择吉辰天子亲载耒耜则以子丑寅卯等谓之辰耕用亥日故称元辰也祈谷与长至两郊冬至日初长故云迎长日之至而郑以二祭为一且引易纬谓三王之郊一用夏正又以为春分日渐长曰长至于论疎矣祭天而必以祖配者孔颖达谓天无形象推人道以事之当得人为之主是也郊特牲则云万物本乎天人本乎祖此所以配上帝也郊之祭也大报本反始也愚谓长至之郊稷固以祖配若祈谷之郊稷寔以功配无教民稼穑之功安得祈谷配帝乎又鲁郊以夏正孟春家语载孔子谓鲁无冬至大郊之事降杀于天子是以不同叶适云鲁虽得郊不得同于天子故使因周郊之日以次上辛三卜不从至建寅之月而止乃不郊书于春秋者甚明则鲁郊殆周祈谷之郊而已此诗疑亦周公所作太史公云夫天下称颂周公言其能论歌文武之徳达大王王季之思虑爰及公刘以尊后稷也】<br />
　　厥初生民【眞韵】时维姜嫄【叶眞韵鱼伦翻】生民如何克禋克祀【纸韵】以弗【丰氏本作祓】无子【纸韵】履帝武敏歆【句朱子以歆字属下句读无此文法】攸介攸止【纸韵】载震载夙【屋韵亦叶职韵相即翻】载生载育【屋韵亦叶职韵曰逼翻】时维后稷【职韵　赋也厥乃发石当通作欮从欠从屰欠説文云张口气啎也屰音逆説文云不顺也葢初张口而气未顺故以为发语辞初説文云始也民泛指天下之人也郑樵云民赖五谷以生其初生此民者谁与是维姜嫄也以后稷生于姜嫄故也张文潜云姜嫄生后稷而谓之生民者盖后稷教民食食者民待之以生故也故思文祀后稷之诗曰立我烝民莫非尔极葢免于死之谓生免于仆之谓立食而后免于死亡颠仆之患则后稷之于民寔生之者也时之言是也姜姓也炎帝之后晋语云黄帝以姬水成炎帝以姜水成成而异德故黄帝为姬炎帝为姜也嫄説文以为周弃母字郑笺以为名未知其审列女传云邰侯之女也诸载记俱作邰惟説文呉越春秋作台罗泌路史云后稷母有骀氏鲁东邰地今沂之费县南故骀亭是世地接齐邾亦作台故越使鲁还邾田封境至于骀上莒人伐我围台洎哀公时齐乱景公子荼迁于骀则入齐矣非武功之邰也毛传云后稷之母配髙辛氏帝焉郑云姜嫄当尧之时为高辛氏世妃按高辛者帝喾之号呉越春秋史记皆以姜嫄为帝喾元妃大戴礼云帝喾卜其四妃之子皆有天下上妃有邰氏之女曰姜嫄生后稷次妃有娀氏之女曰简狄生契次妃陈锋氐之女曰庆都生帝尧下妃姬訾之女曰常仪生挚孔颖逹云家语世本其文亦然其后刘歆班固贾逵马融服防王肃皇甫谧等皆以为然郑信防纬以命歴序云少昊传八世颛顼传九世帝喾传十世则尧非喾子稷年又小于尧则姜嫄不得为喾妃谓为其后世子孙之妃也张融云若使稷契必喾子如史记是尧之兄弟也尧有贤弟七十不用湏舜举之此不然明矣喾为稷契之父帝喾圣夫姜嫄正妃配合生子人之常道则诗何故但叹其母不美其父罗泌驳之云传称尧以契为司徒弃为农师及得舜为司徒然后以契为司马则尧非不用之也特至舜始大任焉故太史公以为尧皆举用而未有分职传记之説畧可见矣又世本大戴之书言昔帝喾卜四妃之子皆有天下而稷之后为周周人既上推后稷为喾子矣何所疑耶罗革亦云王充每言稷仕尧为司马而伏氏书及吕氏春秋皆云尧使弃爲田田乃古农字见亢仓子故文子淮南子皆云尧之治也舜为司徒契为司马禹为司空稷为大田师乃大农师也愚按罗氏父子所言稷契用于尧朝既有验矣若喾之后挚嗣为帝挚立九年而废诸侯共尊尧为帝亦以挚尧之年长子稷契论长幼不论嫡庶或古道固然尧既嗣喾为帝则为喾后者当属尧之子孙稷不得为喾后此周人所以特立姜嫄之庙而咏歌亦止及嫄彼有为尔也然祭法言周人禘喾而郊稷所谓禘者乃推其始祖之所自出而以始祖配之也则周人亦何尝不祀喾乎又嫄若非喾妃则何得行郊禖之礼此理甚明无容曲説生民如何问辞也此通篇之起语言所谓姜嫄之能生天下之民者何也严粲云生后稷所以生此民也下説姜嫄生后稷之事克能也能尽其礼也周礼大宗伯职云以禋祀祀昊天上帝郑云禋之言烟周人尚臭烟气之臭闻者也袁准云禋者烟气烟煴也天之体逺不可得就圣人思尽其心而不知所繇故因烟气之上以致其诚外传曰精意以享禋此之谓也孔云郑以禋者惟祭天之名故书称禋于六宗郑皆以为天神此下説郊禖之祀郊必祭天则此禋为祭天也郑云弗之言祓也禋祀上帝于郊禖以祓除其无子之疾而得其福也毛云古者必立郊禖焉鸟至之日以太牢祠于郊禖天子亲往后妃率九嫔御乃礼天子所御带以弓韣受以弓矢于郊禖之前孔云经言禋祀未知所祀之神以妇人无外事不因求子之祭无有出国之理又禋祀以求子惟禖为然故知禖祀是祀禖也自鸟至之日以下皆月令文惟彼郊作高耳鸟燕也燕至在春分二月之中以此时感阳气来集人堂宇其来主为产乳蕃滋故王者重其初至之日用牛羊豕之太牢祀于郊禖之神葢祭天而以先禖配之其祭之时天子亲自身往敬其事故亲祭之于时后妃率九嫔从之未有孕而徃者求其早有孕也乃礼天子所御谓已被幸者使大祝酌酒饮之于郊禖之庭以神之惠光显之也又带以弓之韣衣以授弓矢使执之于郊禖之前弓矢者男子之事兾其所生为男也郊天用特牲而此祭天用太牢者以兼祭先禖之神异于常郊故也祀天而以先禖配之义如后土祀以为社月令注云燕以施生时来巢人堂宇而孚乳嫁娶之象也媒氏之官以为候变媒言禖神之也曹植云鸟至时隂阳中万物生故于是时以三牲请于高禖之神居高明之处故谓之高因其求子故谓之禖黄子道周云高禖或曰髙辛氏或曰有俪氏郑氏曰礼于高禖之下其子必得天材葢古云然也又蔡邕束晳皆云高禖人之先也陈际泰云祓祓除之义所以祷于郊以祓除不祥故用弓矢后世射弧星即其遗也履足所践也帝毛云高辛氏之帝也孔云以二章卒章皆言上帝此独言帝不言上故以为高辛氏帝也武尔雅云迹也按武何以训迹武字从戈从止当是谓兵戈所止故借以为足迹所止之义左氏言止戈为武乃有为之言未必是武之本训也敏説文云疾也毛云从于帝而见于天将事齐敏也歆説文云神食气也殷大白云敏即肤敏之敏歆即居歆之歆孔云解姜嫄得践帝迹所繇以高辛之帝亲行禋祀姜嫄行在后而践帝之迹即上传所云后妃率九嫔御是也践足者直谓随后行耳非必以足蹑其践地之处也将事齐敏者谓行祀天之事齐敬而速疾也鬼神食气谓之歆谓祭而神飨之也文献通考载宋高宗十六年礼部言窃详生民之诗言履帝武敏歆先儒以敏为拇谓姜嫄履巨迹之拇以歆郊媒之神是生后稷以为从帝喾祀禖神之应其説颇附会鸟生契之意如诗言绳其祖武传言夫子步亦步趋亦趋皆继踵相因循之意帝喾行禖祀之礼姜嫄踵而行之疾而不迟故上帝所歆居然生子以见视履考祥其应亦速而后世弗深考经防传注怪诡禨祥并为一谈至北齐妃嫔参飨黩而不蠲去礼逾逺歴世非之攸尔雅云所也孙炎云介者相助之义攸介以姜嫄助祭言攸止则谓祭毕之时也此起下之语当连载震载夙一气説震説文云劈歴震物者尔雅以为动也按左传云邑姜方震又云后婚方震与此震不同彼震通作娠此但当如字解以震而生乃见其异郑云夙之言肃也按説文训夙为早敬也早敬亦有肃义盖状其战凛不安之意言姜嫄助祭甫毕而身如有所感如为雷所震动而肃肃然不安此盖上帝歆飨后稷将生故显其灵异使之然也胡宏着皇王大纪谓姜嫄与帝喾禋祀上帝步从帝而归忽然心动是也又云天地之间有气化有形化人之生虽以形相禅固天地之精也姜嫄志之所至气亦至焉气之所至精亦至焉于是有子不可谓怪生产育养也既生而育养之及其长也则为后稷以封为诸侯故称后以为稷官故称稷周语云稷为大官名官以稷者以其职在教稼稷为五谷之长因以命官孔云稷字度辰今按严氏谓古无巨迹之説特列子异端司马迁好竒郑氏信防纬以帝武疑似之辞借口而为是説耳列子云后稷生乎巨迹河图云姜嫄履大人迹生后稷中候稷起云苍耀稷生感迹礼纬云后稷以履大迹而生史记云姜嫄出野见巨人迹心欣然説欲践之践之而身动如孕者呉越春秋亦云姜嫄为帝喾元妃年少未孕出游于野见大人迹而观之中心欢然喜其形像因履而践之身动意若为人所感后姙娠恐被淫佚之祸遂祭祀以求无子竹书注则云姜嫄助祭郊禖见大人迹履之当时歆如有人道感己遂有身而生男是其説大都相类而列女传之説又较异传云姜嫄者邰侯之女也当尧之时行见巨人迹好而履之归而有娠浸以益大心怪恶之卜筮禋祀以求无子邓元钖祖之谓有邰女未有适也故稷生长有邰因即家室焉其后禘所自出之帝莫可名命之曰感生帝己焉晋世张华亦有是论谓思女不夫而孕后稷生乎巨迹伊尹生乎空桑是也果如所言则嫄为处子而以淫佚闻悖于理而妨于教其谬明矣惟是履迹之説相传已久为有为无讫无定论韩诗説谓圣人皆无父感天而生郑云诸言感生得无父有父则不感生此皆偏见之説也商颂曰天命鸟降而生商谓娀简吞鳦子生契是圣人感见于经之明文刘媪是汉太上皇之妻感赤龙而生高祖是非有父感神而生者也且夫蒲卢之气妪煦桑虫成为已子观乎天气因人之精就而神之反不使子贤圣乎是则然矣又何多怪张子厚云天地之始固未尝先有人也则人固有化而生者矣葢天地之气生之也苏子繇云凡物之异于常物者其取天地之气常多故其生也或异麒麟之生异于犬羊蛟龙之生异于鱼鼈物固有然者矣神人之生而有以异于人何足怪哉此皆信履迹之事为有者也王充谓太史公三代世表言三王五帝皆黄帝子孙自黄帝转相生不更禀气于天作殷本纪言契母简狄浴于川遇鸟坠卵吞之遂生契焉及周本纪言后稷之母姜嫄野出见大人迹履之则姙身生后稷焉夫观世表则契与后稷黄帝之子孙也读殷周本纪则鸟大人之精气也二者不可两传而太史公兼纪不别按帝王之妃不宜野出浴于川水今言浴于川吞鸟之卵出于野履大人之迹违尊贵之节误是非之言也欧阳修云所谓天生圣贤者其人必因父母而生非天自生之也诗曰维岳降神生甫及申申甫皆父母所生也且天既自感姜嫄以生后稷不王其身而王具一千嵗后之子孙天意果如是乎无人道而生子与天自感于人而生之在于人理亦必无之事可谓诬天也严云神怪之事圣人所不语若诗言巨迹圣人删之久矣毛之不信神怪其説甚正天地固有化生者此可以言鸿荒之始不可以言稷或又以为神人之生必有异于人辞则美矣非事实也古今大圣人莫如帝舜文王孔子其生不闻有异于人也此皆决履迹之事为无者也愚谓以履迹为有则稷之生渉怪以履迹为无则稷之弃无因姜嫄于从高辛郊禖之时偶縁心动而有孕事诚有之惊疑过甚輙弃所生祗因向来不察履帝武三字之义谬以履大人迹附防之遂使异论纷然徒为图防家嚆矢耳】　诞弥厥月先生如达【曷韵説文丰本俱作夲】不拆【依注疏本今按説文无拆字诸本皆作坼説文丰本俱作】不副【説文丰本俱作疈】无菑【丰本作甾】无害【叶曷韵何葛翻】以赫厥灵【青韵】上帝不【丰本作丕】宁【青韵丰本作□】不【丰本作丕】康禋祀【纸韵】居然生子【纸韵　赋也大言曰诞谓大其事而言之也后仿此弥尔雅云终也按説文无弥字当作瓕説文云弛弓也射既毕则弛弓故有终竟之义弥厥月者郑云终人道十月而生也大戴礼易本命篇子曰夫易之生人禽兽万物昆虫各有以生或竒或偶或飞或行而莫知其情惟达道德者能原本之矣天一地二人三三三而九九九八十一一主日日数十故人十月而生八九七十二偶以承竒竒主辰辰主月月主马故马十二月而生七九六十三三主斗斗主狗故狗三月而生六九五十四四主时时主豕故豕四月而生五九四十五五主音音主猨故猨五月而生四九三十六六主律律主禽鹿故禽鹿六月而生也三九二十七七主星星主虎故虎七月而生二九一十八八主风风主虫故虫八月化也其余各以其类也按史记谓姜嫄孕居期而生子以为不祥今观上章言禋祀下章言置之寒冰则稷以春分之月孕以冰坚之候生正足十月之数未见其周一年也或又沿古注以下文先生如达之达为小羊因有谓五月生之羔为羜六月生之羔为七月生之羔为曰如者疑稷在孕止七月生也为其胎气未足恐难长养是以见弃今观七月生子世多有之未闻有虑其难养而弃之者况经文明曰弥月则七月之説尤可无疑矣先生者先乎后稷之生谓未生时也达通也以言语相通也旧説训达为羊子按羊子名羍经文乃达字非羍也姜嫄孕后稷已终十月之期此时后稷未生而如有神焉告语之者或闻之空中或得之梦寐皆是所以着其灵异也下文不坼四句正所达之语坼説文云裂也副本作疈説文云判也愚按坼副即周礼所谓疈辜大宗伯职云以疈辜祭四方百物鬯人职云凡疈事用散小子职云凡沈辜候禳饰其牲羊人职云凡沈辜候禳衅积共其羊牲郑注谓疈者疈牲胷也辜之为言磔也磔者裂也与坼同义今支解人亦曰磔贾公彦云磔牲体者皆从胷臆解柝之礼记月令曰九门磔禳是磔牲禳去恶气之礼也菑当依鲁颂作灾尔雅云危也按天火为灾当以降于天者言害説文云伤也天灾降则身与子或受其伤也赫火明盛之貌毛云神之精明称灵以赫厥灵者孔云天意以此显明其有神灵也上帝以统乎天者言之宁説文云愿词也愚按丁宁以致其愿受之意谓之愿辞也神传上帝之意以达姜嫄谓尔孕期已足更不必虑恶气相侵而复有事于祓除为也虽磔禳之礼不行而可保尔之无灾无害以此显著上帝之灵异特传其保佑之意于尔不别有丁宁矣上章言载震载夙则姜嫄虽怀孕而心抱忧疑故神以此慰解之閟宫之诗云赫赫姜嫄其德不回上帝是依无灾无害弥月不迟是生后稷事正如此旧説以为姜嫄首生之易而比先祖于羊子既属不伦又谓圻副乃产妇身体割裂且别引帝王世纪言简狄剖背生契史记言陆终娶女溃孕三年不乳乃剖其左右脇各获三人之类罗泌引或者之言云后稷之生不坼不疈夏后辟背禹逆生故刑背稷顺生故不坼疈逆生者子孙逆死故桀王讨顺生者子孙顺亡故懿夺邑而已罗愿亦云感异而孕者其生亦异故禹母修己感石而生禹拆胷而出契母简狄吞燕卵而生契副背而出姜嫄履武其事类此宜乎有坼副灾害而今也生乃如羊子之易所以尊而颂之也皆荒唐不经岂可使上帝先祖闻之防斯甚矣康安也解见宾之初筵篇不康禋祀追王之典春秋所载亦是如此禇先生云弃之道中羊牛避不践也抱之山中山者养之又捐之大泽鸟覆席食之姜嫄怪之于是乃取长之尧知其贤才立以为大农姓之曰姬氏姬者本也诗人美而颂之曰厥初生民深修益成而道后稷之始也邹忠云尝歴观传纪齐顷公无野之弃野貍妪之卒有齐国楚若敖之弃也于菟乳之卒为令尹昆莫之弃也野马衔肉饲之卒王乌孙槖东明弃溷而豕呕之弃廏而马嘘之卒王扶余是皆有天意黙宰于其间岂人所得而弃又何疑于生民之圣祖哉又按马融王肃皆以臆説谓后稷乃帝喾遗腹子姜嫄以寡居生子为众所疑不可申説故弃之絶迂谬不成义理】　诞实匍【陆本作扶】匐【职韵陆本作服】克岐克嶷【叶职韵鄂力翻説文作防】以就口食【职韵】蓺之荏菽【陆本作叔丰本作尗下同】荏菽斾斾【叶寘韵蒲寐翻】禾役【説文丰本俱作颖】穟穟【寘韵】麻麦幪幪【叶董韵母总翻】瓞唪唪【董韵崔灵防集注作菶菶集韵作□□　赋也诞实解俱见前匍説文云手行也匐説文云伏地也克能也岐通作跂方言云登也梁益之间曰跂嶷当依説文作防云小儿有知也克岐承上匍匐克嶷起下以就口食言后稷稍长其始寔以手伏地而行已复能跂足而登既又能有知识明乎树蓺之理以成就己之口食如下文所云是也一説岐嶷为立而竦峻之貌亦通蓻本作埶説文云种也尔雅云戎菽谓之荏菽孙炎云大豆也按齐民要术云凡区种大豆令相去一尺二寸区种荏令相去三尺则荏与大豆异樊光李巡郭璞皆云今胡豆崔寔云二月昏参夕杏花盛桑椹赤可种大豆罗愿云大豆以二月中旬种者为上时至三四月则费子吕氏春秋云得时之菽长茎而短口其叶二七以为族多枝数节兢叶蕃实大菽则圆小菽则博泛胜之云大豆生戴甲而出种土不可厚厚则项折不能长逹斾斾如旟斾之扬起也解见出车篇禾説文云嘉谷也二月而生八月而熟得时之中故谓之禾愚按此指稻黍稷言豳诗言禾麻菽麦孔谓麻与菽麦则无禾称故于麻菽麦之上更言禾字以总诸禾是也役毛云列也孔云人供役者在于行列禾无在役之义故知役为列言其行相当也按説文引此作禾颖于义较顺颖解见后章穟説文云禾采之貌采即穂字穟穟诗诂云禾多穗也麻子可食皮可绩为衣罗云麻之属总名麻别而言之则有实者别名苴而无实者别名枲贾思勰云夏至前十日为上时至日为中时至后十日为下时説文云麦芒谷秋穜厚薶故谓之麦麦金王而生火王而死月令云仲秋之月乃劝人种麦无或失时其有失时行罪无疑贾云八月中戊社前种者为上时下戊前为中时八月末九月初为下时小麦宜下种八月上戊社前为上时中戊前为中时下戊前为下时罗云麦者接絶续乏之谷夏之时旧谷已絶新谷未登民于此时乏食而麦最先熟故以为重幪当通作蒙茂宻之貌经先言荏菽次言禾次言麻麦者以种植之先后为次大豆最宜早种稻黍稷之类期不甚相逺麻在夏至次之麦在仲秋最居后又或云麻与麦互相为候故齐民要术注谓麦黄种麻麻黄种麦亦良候也然则诗以麻麦连言者以此菽麻之利人不及禾麦故言蓺菽即亟继以禾言蓺麻即亟继以麦董仲舒云春秋于它谷不书至无麦禾则书之以此见圣人于五谷最重麦与禾也罗云郑司农注稻人称今时谓禾下麦为荑下麦言芟夷其禾于下种麦又注薙氏云俗间谓麦下为夷言芟夷其麦以其下种禾豆则是卒嵗之间无旷土闲民矣瓞解见緜篇唪通作菶茂盛之貌□所以佐食故附于五谷之后斾斾穟穟幪幪唪唪为其种植繁多故皆重言之荏菽等虽是嘉种而洪荒初辟尚襍草莱中稷儿时即能简而植之自有天启其聪明者史记言弃为儿时忔如巨人之志其游戏好种树麻菽麻菽美正谓此而列女传又称姜嫄之性清静専一好种稼穑及弃长而教之种树桑麻弃之性明而仁能育其教卒致其名则稷之树蓺五谷寔本于姜嫄之教然诗中都无此意未足信也】　诞后稷之穑有相【去声】之道【皓韵亦叶有韵他口翻又叶宥韵徒候翻】茀【韩诗作拂】厥丰草【皓韵亦叶有韵此苟翻丰本作艸】种之黄茂【宥韵亦叶有韵莫后翻】实方实苞【叶有韵补苟翻】实种实褎【宥韵亦叶有韵徐九翻】实发实秀【宥韵亦叶有韵怱久翻】实坚实好【叶有韵许厚翻】实颖实栗【质韵丰本作防】即有邰【白虎通作台】家室【质韵　赋也此章是后稷已为农师而教民之事説文云谷可收曰穑但举穑者要其成而言也相毛云助也与洪范相恊厥居之相义同上章言以就口食乃是成就己之口食此言有相之道则谓有相助小民之道孟子所谓后稷教民稼穑树艺五谷是也下文苐厥丰草四句是言有相之道实发实秀三句则正与首句后稷之穑相应天下之人赖后稷教之而后有谷可收是天下人之穑即后稷之穑也故大言之而系其穑于后稷马邹云国语展禽曰昔烈山氏之有天下也其子曰柱能植百谷百蔬夏之兴也周弃继之故祀以为稷然则穑事非昉于稷而曲尽其道者则于稷乎昉吕氏春秋云后稷曰子能以窐为突乎子能藏其恶而揖之以隂乎子能使吾土靖而甽浴土乎子能使保湿安地而处乎子能使灌夷无淫乎子能使子之野尽为冷风乎子能使藳数节而茎坚乎子能使穗大而坚均乎子能使粟圆而薄糠乎子能使米多沃而食之彊乎无之若何凡耕之大方力者欲柔柔者欲力息者欲劳劳者欲息棘者欲肥肥者欲棘急者欲缓缓者欲急湿者欲燥燥者欲湿上田弃亩下田弃甽五耕五耨必审以尽其深殖之度隂土必得大草不生又无螟蜮今兹美禾来兹美麦是以六尺之耜所以成亩也其博八寸所以成甽也耨柄尺此其度也其耨六寸所以间稼也地可使肥又可使棘人肥必以泽使苖坚而地隙人耨必以旱使地肥而土缓按繇此观之然则后稷相穑信自有道也又相亦训视史记云后稷成人好耕农相地之宜宜谷者稼穑焉民皆法则之呉越春秋亦云相五土之宜青赤黄黒陵水高下粢稷黍禾蕖麦豆稻各得其理此以相作相地解亦通茀説文云道多草不可行也丰通作丰説文云草盛丰丰也种本作种説文云埶也徐锴云布之也黄土色洪范曰土爰稼穑故五谷色多黄茂者美盛之貌苏辙云后稷之为稷官也虽茀秽丰草之地皆能以生嘉谷严云择其种之黄色而茂盛者种之按齐民要术云粟黍□梁常嵗嵗别牧选好穗絶色者劁割高悬之即此所谓黄茂也方毛云极亩也孔云方者正方之义地皆方正有苖故以方为极亩据地满耳苞即集于苞栩之苞李巡云物丛生曰苞吕氏春秋云凡苗之患不俱生而俱死虚稼先死众盗乃窃望之似有余就之则虚农夫知其田之易也不知其稼之疏而不适也知其田之际也不知其稼居地之虚也不除则芜除之则虚此事之伤也故亩欲广以平欲小以深慎其种勿使数亦无使疏畮广以平则不丧本茎生有行故遬长弱不相害故遫大衡行必得纵行必术正其行通其风苗其弱也欲孤长也欲相与居其熟也欲相扶是故三以为族乃多粟按观此可以明寔方实苞之説方以垄亩之地形言苞以播种之位置言种郑云生不襍也孔云不襍谓不稂不莠也严云大田言既种既戒在未耕之前故为择其种此诗前言种之黄茂已是择种继言实种在方苞之后故为生不襍也褎即袖字从采从衣言衣袂之长如禾穂之垂也制字者以袖拟穗今作诗者又以穗拟袖故毛郑训此字皆以为枝叶长也发郑云发管时也孔云苖之将秀心如竹管穗发中而出故言发管也秀徐锴云禾实也字象有实下垂之形即穗也毛传及张衡乃云不华而实曰秀今按论语言秀而不实则秀与实有异论语所谓实即下文所谓坚故此秀字朱子解以为始穗是也坚孔云实皆坚成也好解见大田篇颖説文云禾末也孔云颖是禾穗之挺王安石云颖者垂末也寔繁硕故垂末也栗説文作防木名也从木其实下垂故从音调草木实垂然象形粟字亦从此徐云栗实彚亦有芒颖与粟相类也按説文卥部中只有此两字此诗言栗则直状禾实下垂之貌如栗耳左传嘉栗防酒其义亦出于此实方实苞指始种之时言实种实褎以后则言禾生之次序始而苗实种实褎也中而秀实发实秀也末而实实坚实好实颖实栗也至颖栗则可以穑之时矣然节节皆有道存乎其中严云所以详言其成熟之次序者见稼穑之艰难非一日所能致或苖而不秀或秀而不实灭裂耕者报之亦灭裂卤莾耘者报之亦卤莾今后稷能教民以尽人事故其穑如此卽説文云卽食也从皀卪声徐云犹就食也按皀音香谷之馨香也故训卽为卽食又赵頥光谓从卪者寓戒也卪音节食欲有节故从卪声兼意今人皆不晓卽义卽有邰家室者谓就食于有邰葢享其土地之所入而于是建家室于此言始建国也邰在今陜西西安府干州武功县亦作斄括地志云故斄城在武功县西二十二里古邰国也有后稷及姜嫄祠亦作骀左传魏骀芮岐毕吾西土也杜预注云后稷受此五国中候握河纪云尧即政七十年受河图封稷契臯陶赐姓号呉越春秋云尧遭洪水人民泛滥逐高而居尧聘弃使教民山居随地造区妍营种之术三年余行人无饥乏之色乃拜弃为农师封之台号为后稷姓姬氏列女传云尧使弃居稷官更国邰地遂封弃于邰号曰后稷及尧崩舜即位乃命之曰弃黎民阻饥汝后稷播时百谷其后世世居稷愚按详前数説则张融谓尧不用稷其疑可豁然矣孔云邰国当自有君所以得封后稷者或时君絶灭或迁之他所也旧説相传皆以有邰为后稷母家故毛传谓尧见天因邰而生后稷乃国后稷于邰命使事天以显神顺天命耳李氏云以邰为姜嫄父母之国于经无所考据罗泌云昔者帝喾取于有骀氏曰姜嫄生后稷而后稷之封亦曰骀説者咸谓帝尧以其母国封之然及太王复娶于有骀氏曰太姜是姜姓之骀至周犹在岂得云以是而封稷哉不知稷封之骀在于武功而姜姓之骀在于琅邪固不同也然则前事之缺失可胜悼哉愚按琅邪之骀固齐地乃有逢伯陵所居太姜祖也然太姜之有台据列女传作有吕台吕相似疑但当作吕耳吕姜姓也国语云尧胙四岳国命为侯伯赐姓曰姜氏曰有吕嫄固姜姓或是讹有吕为有台转讹为有邰未可知也】　诞降嘉种【説文作谷】维【説文作惟下同】秬维秠【叶纸韵普鄙翻】维穈【尔雅作虋】维芑【纸韵】恒【崔集注顔氏家训陆本丰本俱作亘下同】之秬秠【见上】是获是亩【叶纸韵母鄙翻】恒之穈芑【见上】是任【丰本作壬】是负【叶纸韵蒲美翻】以归肇祀【纸韵　赋也此章述后稷封邰之后教民播种嘉谷以供祭祀也降説文云下也朱子云降是种于民也严云后稷择嘉种而降于民以教其耕种孔丛子云魏王问子顺曰寡人闻昔者上天神异后稷而为之下嘉谷周以遂兴徃中山之地无故有谷非人所为云天雨之反亾国何故也答曰天虽至神自古及今未闻下谷与人也诗美后稷能大教民种嘉谷以利天下故诗曰诞降嘉种犹书所谓稷降播种农殖嘉谷皆説种之其义一也若中山之谷妖怪之事非所谓天祥也嘉説文云美也嘉种谓嘉谷之可种艺者下文秬秠穈芑是也上章言有相之道则已教民播种矣然所播者不过寻常荏菽黍稷麻麦之类此特举种之嘉者言之以其可以供祭祀故重之也閟宫之诗亦两言之其曰黍稷重穋稙穉菽麦奄有下国俾民稼穑则前二章所言是也其曰有稷有黍有稻有秬奄有下土纉禹之绪则此章所言是也葢至此而修六府之事乃终也又金履祥谓秬秠穈芑自后稷始知种之故曰诞降嘉种亦通秬説文云黒黍也一粰二米以酿也按粰尔雅云谷皮也字书云麄糠也周礼鬯人郑氏注云酿秬为酒秬如黒黍一秠二米又答张逸云秠即皮粰亦皮也孔云言如者以黒黍一米者多一米亦可为酒鬯人之注必言二米者以宗庙之祭惟稞为重二米嘉异之物鬯酒宜当用之罗云古者荐笾有白黒形盐白为熬稻黒即秬也至藏冰则用黒牡秬黍以享司寒葢仿其方之色汉书律歴志云度者分寸尺文引所以度长短也本起黄钟之长以子谷秬黍中者一黍之广度之九十分孟康云子北方北方黒谓黒黍也顔师古云子谷犹言谷子耳中者不大不小也言取黒黍谷子大小中者率为分寸也林兆珂云古之定律以上党所出秬黍之中者累之以生律度量衡后之人取此黍定之终不能恊律或説秬黍之中者乃一粰二米之黍也此黍得天地中和之气乃生葢不常有有则一穗皆同二米米粒皆匀无大小得此然后可以定钟律古今所以不能协声律者以无此黍也他黍则不然地有腴瘠嵗有凶穰则米之大小不同何繇如其中者此説为信然矣郭璞云汉和帝时任城生黒黍或三四实实二米得黍三斛八斗秠説文云一粰二米解已见前按尔雅释草云秬黒黍秠一粰二米郭云秠亦黑黍孔云秬是黑黍之大名秠是黑黍之中有二米者别名之为秠故此经异其文而尔雅释之若然秬秠皆黒黍矣罗駮之云秬与秠之所以异秠必不黒秬必不一粰二米也而郑民释鬯人既云秬如黒黍一秠二米则是以秠之状之于秬郭氏解释草又曰秠亦黒黍则是又以秬之色之于秠秬既欲兼秠之状秠又欲兼秬之色所以紊乱不复可推究者繇此故也又引汉和帝时任城生黒黍实二米以显二米耆为黒黍且任城所生汉之异事歴世所未有诗歌后稷降播乃民事之常如必待任城所生而后降之则没世不可得矣至唐説者又言今上党民间黒黍或值丰嵗往往得二米者但稀阔而得之不以充贡耳以此附成郭氏之説夫后稷所降既谓之种何得以丰嵗偶有一二为説若皆以丰嵗言之则禾有同颖麦有两岐又可待以为种耶今百谷之中一粰二米者唯麦为然舍麦未有二米者周所受瑞麦来麰一来二缝则秠者正此来麰尔但生氏臣工所称不同来麰又为麰古者耒丕三字相通故方言陈楚江淮之间谓之猍北燕朝鲜之间谓之闗西谓之貍彼虽説兽亦以一名通三音然则此禾亦然来犹猍也秠犹也犹貍也要是一物郑答张逸并以秠粰皆解为皮转失实矣予故详而论之愚按如罗説甚为近理常棣之华一跗輙生二萼江南呼为麦李者以此然则林言必一稃二米之黍方可定钟律又不足信矣穈本作虋尔雅説文皆云赤苗也郭云今之赤粱粟沈括云毳衣如璊璊赭色也稷之璊色者谓之穈穈色在朱黄之间似乎赭而极光掬之粲泽熠熠如赤珠此自是一色似赭非赭又云穈乃黍属以色别之丹黍谓之穈罗云黍有赤黍黒黍黒黍己别见虋称赤苗恐是赤者其有黏不黏如稻之有粳糯其不黏者以为饭黏者别名秫以为酒説文秫黍之黏者即谓此也黍之为物黏而香故馨馥黏防皆从之古人雪桃用黍以黍黏去桃毛也广志云有东赤粱魏武帝常以作粥芑尔雅说文皆云白苗也郭云今之白粱粟罗云粱今之粟古不以粟为谷之名但米之有孚殻者皆称粟今人以谷之最细而圆者为粟则粱是其类详见采芑篇季本云黍为名分而言之则穈芑为粱粱似粟而大即今之膏粱也五谷中黍为最美故言谷者常以黍为先恒説文云常也季云言他谷有时而可阙惟此四谷则当徧值嵗以为常也获説文云刈谷也亩田亩也任朱子云肩任也苏云担也周伯谓字当作壬前后器物而中以横木壬之葢指事也负之为言背也按有背音当是以音通故有背义旧説皆以为背负之也释名亦云置项背也朱子云既成则获而栖之于亩任负而归以供祭祀秬秠言获亩穈芑言任负互文耳肇尔雅云始也按肇本训撃原无始义当通作肁説文云始开也祀説文云祭无已也秬秠穈芑可以充酒醴粢盛之用前此祀典所未有至后稷诞防嘉种于是内外百神之祀始用之以祭明此礼始于唐虞而实后稷开之也毛郑谓后稷以此郊祀既重诬后稷先儒但主稷自祭其邰国之宗庙而言固亦甚矣季云祭祀之礼虽上古有之然当其初明水大羹荐血捭豚而已为饎之礼未备也至是既有嘉谷则为酒食而牲殽则加燔炙礼于是大成焉此葢自后稷始故云肇祀言其起事神之礼也殷大白云以上结束后稷功案】　诞我祀如何或舂【丰本作□】或揄【叶尤韵以周翻韩诗周礼注仪礼注俱作抌】或簸【丰本作□】或蹂【叶尤韵而猷翻説文作舀丰本作□】释【尔雅音义作淅】之叟叟【叶尤韵疎鸠翻尔雅音义丰本俱作溞溞陆夲作溲溲】烝之浮浮【尤韵尔雅説文俱作烰烰】载谋载惟【支韵】取萧祭脂【支韵】取羝【陆本作抵】以軷【叶秦韵蒲葢翻】载燔载烈【叶霁韵力制翻】以兴嗣嵗【霁韵亦叶泰韵与艾翻　赋也殷云我祀不承上説后稷乃诗人自我在时主之时矣如何问辞也自后稷始以嘉谷供祀我子孙今日踵而行之其制以为饎之法则如下文所云也孔云美而将説其事意欲説之故设辞自问上生民如何亦如此也舂本作□説文云捣粟也从廾持杵临臼上午杵省也古者黄帝臣雝父初作舂孔云桓十四年谷梁传説宗庙之事夫人亲舂楚语説天子禘郊之事王后必自舂其粢诸侯宗庙之事夫人必自舂其盛韦昭谓粢盛互文也言舂不过如天子躬耕三推而已楚语又云天子亲舂禘之盛韦昭亦云率后舂之故言或不斥后夫人也揄説文云引也依毛传训抒臼则当作舀字古文通也舀从爪从臼徐云抒而下取之也防意簸説文云扬糠也从箕从皮指事皮亦声蹂本作□説文云复也徐云谓往来蹂践之也舂揄簸蹂以事之次言之先捣之于臼中捣毕引之出臼扬去其米皮则成糳矣复言蹂者朱子谓蹂禾取谷以继之是也蹂最居先既蹂而后舂之诗不言之舂先而转缀之于末亦行文变幻处释通作释从米不从采説文云渍米也与接淅之淅义颇异彼乃汰米也渍者浸润之汰则但淘洗而已叟叟旧説依毛传皆以为释之声于义无据按叟与防同音当通作防説文云炊防也广韵云漉米器也释米于防接续释之曰防防也烝説文云火气上行也浮浮当依尔雅説文作烰烰徐云烝气上出也孔云炊之于甑爨而烝之其气浮浮然言升盛也郑云释之烝之以为酒及簠簋之实谋朱子云卜日择士也刘公瑾云周礼太宰及仪礼少牢馈食皆前期十日帅执事而卜祭日之吉凶又按射义将祭必先习射以择士射中者得与于祭所择之士谓诸侯诸臣及所贡士也惟説文云凡思也凡者非一之辞祭义所谓思其居处思其笑语思其志意思其所乐思其所嗜是也此合下句皆指宗庙之祭言萧尔雅云荻也毛公李巡皆以为蒿今按尔雅又释蒿为菣则萧非蒿严云蒿者总名也曰萧者蒿之香者也故疏以为香蒿也陆玑云今人所谓荻蒿者是也或云牛尾蒿似白蒿白叶茎麤科生多者数十茎可作烛有香气故祭祀以脂爇之为香许慎以为艾蒿非也罗云萧葢甸师所供周礼甸师祭祀共萧茅先郑但作缩茅解之杜子春始读为萧祭脂郑谓祭牲之脂即信南山篇所谓膋也膋者牛肠脂也説文云戴角者脂无角者膏取萧祭脂者取香蒿及祭牲之脂襍烧之所以达其馨香之气使神歆飨之也其烧此二物又必合黍稷按礼记疏云一祭之中再度炳萧故郊特牲云取膟膋升首报阳也祭义亦云建设朝事燔燎羶芗见以萧光以报气也此朝践炳萧也郊特牲又云萧合黍稷既奠然后炳萧合羶芗此馈熟炳萧也朝践即朝事谓荐血腥时也馈熟则荐黍稷时也羶者脂膋之别名芗香同字指黍稷也曲礼云黍曰芗合是也此宗庙之祭所用观祭义言设为宗祧及报气报魄等语可见灌鬯求诸隂炳萧求诸阳奏乐求诸天地之间罗云昔有虞氏尚气血腥爓祭用气商人尚声以声音之号诏告天地之间周人尚臭以郁合鬯灌以圭璋而使臭隂逹于渊泉既奠然后炳萧合黍稷羶芗爇之而使臭阳达于墙屋臭隂以水而报魄臭阳以火而报气古人以神之道微不可抟执故求万物之理以为同声相应同气相求水流湿火就燥故用百物之英华庶防丽而留之此萧之气绕于墙屋则墙内乃爇萧之地故曰萧墙之内王应麟云古所谓香者如此韦雕五礼精义谓祭祀用香今古之礼并无其文梁天监初何佟之议郁鬯萧光所以达神与其用香其义一也考之殊无依据开元开寳礼不用羝説文毛传皆云牡羊也尔雅云羊牡羒牝牂郭云羒谓呉羊白羝者也博雅云呉羊牡一嵗曰牡防三嵗曰羝罗云羝是牡羊之总名而羒乃呉羊之羝者古者大率多只言羝易曰羝羊触藩汉书匈奴徙苏武北海上无人处使牧羝羝乳乃得归专牧羝而望其乳犹秦要燕丹以乌白头马生角也羝性好抵触齐民要术畜牧之法大率十羊二羝以为羝少则不孕多则乱羣軷者祭道神之名其祭有二周礼夏官大驭职云掌驭玉路以祀及犯軷王自左驭驭下祝登受辔犯軷遂驱之及祭酌仆仆左执辔右祭两轵祭軓乃饮郑注云行山曰軷犯之者封土为山象以菩蒭棘栢为神主既祭之以车轹之而去喻无险难也按王路所以祀故郑笺解祭軷谓自此而往郊以祭天葢本于此菩蒭棘栢孔谓三者之中但用其一以为神主则可也又戎仆职云掌驭戎车犯軷如玉路之仪犯軷説文作范軷云出将有事于道必先告其神立坛四通树茅以依神为軷既祭軷轹于牲而行为范軷孔氏谓軷祭卿大夫用酒脯天子以犬诸侯以羊又名祖聘礼及诗云出祖是也又名道曽子问云道而出是也此出行之軷也月令中央土其祀中霤春祀户夏祀灶秋祀门冬祀行卽周礼仪礼所谓五祀也郑注云冬隂盛祀之于行従辟除之类也行在庙门外之西为軷壌厚二寸广五尺轮四尺祀行之礼北面设主于軷上孔疏云按郑注聘礼云礼毕乗车轹而遂行惟车之一轮轹耳所以然者以两轮相去八尺今軷惟广五尺故知不两轮俱轹云北面设主軷上者以主须南向故人北面设之其主则郑注大驭云葢以菩刍棘栢为神主也此祭行之軷也据此诗下文有以兴嗣嵗之语当主冬祭行言又祭法王立七祀曰司命曰中霤曰国门曰国行曰泰厉曰戸曰灶诸侯立五祀曰司命曰中霤曰国门曰国行曰公厉大夫立三祀曰族厉曰门曰行庶人立一祀或立户或立灶郑氏以王立七祀为周制月令五祀为商制陈祥道駮之谓周官虽天子亦止于五祀仪礼虽士亦得五祀今祭法自七祀推而下之至于适士二祀庶人一祀非周礼也白虎通刘昭范晔高堂隆之徒又以五祀为门井户灶中霤春夏秋及中央之祀皆同月令惟冬祭井而不祭行不知何所据要之与经义不合隋唐参用月令之説五祀祭行及李林甫之徒复修月令冬亦祀井而不祀行林甫何人斯无足道者又周礼犬人职云凡祭祀供犬牲用牷物伏瘗亦如之注云伏谓伏犬以王车轹之故孔氏有軷祭天子以犬之説与此诗言取羝不合惟小子职云掌祭祀羞羊肆羊殽肉豆而掌珥于社稷祈于五祀羊人职云凡祈珥供其羊牲此为祭五祀用羊之明证益知取羝以軷为祭行非出行之軷也载之言则也言则有此物也毛传云傅火曰燔烈説文云火猛也葢谓以猛火炙之按周礼量人职云凡祭祀制其从献脯燔之数量燔即楚茨篇或燔或炙之燔祭礼献以燔从脯説文以为干肉疑即此所谓烈也从献者谓从于献酒之肉炙也数谓多少量谓长短如仪礼脯十脡各长尺二寸之类季云燔烈兼宗庙軷祭而言葢庙与軷皆有尸所以为尸羞也按曽子问云既殡而祭五祀尸入三饭是五祀有尸之证也严云上自宗庙下至軷祭羣祀该举之矣愚按此承上章秋牧之后而言一嵗之中四时有祭然秋物告成始备祀事在宗庙则为秋烝冬尝至于冬祀行则祀无不举而今嵗之事终矣故继之曰以兴嗣嵗兴起也嗣嵗郑谓今新嵗也兴起新嵗之事谓孟春祈谷之祭即下章所称是也孔云新嵗而谓之嗣者使之继嗣往年犹嗣子之继父】　卬盛【平声】于豆于豆于豋【蒸韵】其香【陆本作馨】始升【蒸韵】上帝居歆【侵韵大全云下与今叶】胡臭亶时【叶纸韵上纸翻】后稷肇【礼记集韵俱作兆】祀【纸韵】庶无罪【丰夲作辠】悔【叶纸韵虎洧翻】以迄于今【大全云上与歆叶按一章八句之中各隔四句为叶又一变体也　赋也此章言祈谷郊天而以后稷配诗正为此而作卬尔雅云我也郭云犹姎也女人称我曰妜其语转故曰卬按此主时王而言故曰卬盛犹上章之言我祀者非必身亲执其劳也又古文俯仰之仰或作卭诗瞻卬昊天荀子上足卬则下可用汉书偃卬诎信皆通仰字则此卬盛谓仰而以物盛之亦通盛广韵云受也字从皿谓受物于器中也豆豋皆礼器豆字象形登兼指事本作□从廾持肉在豆上豋遂与上车之登混彼字上从□音拨足刺□也下从豆象登车之形非用俎豆字尔雅云木豆谓之豆瓦豆谓之登毛传云豆荐葅醢也豋大羹也孔云经维言盛传辨其所盛之物天官醢人掌四豆之实皆有葅醢是豆为荐羞葅醢也公食大夫礼大羹湆不和实于豋是豋为盛大羹也太古之羹不调以盐菜湆者肉汁也按郊持牲言器用陶匏礼器言大羹不和正祀天之礼惟豆之所盛礼无明文然豆有加豆有恒豆又有酏食糁食之豆故楚茨之诗言为豆孔庶据此诗于豆重言于豋惟一举之而已亦可以见豆多而豋少也王安石云释之烝之簠簋尊爵之实也羝爼实也豆豋则实以葅醢大羹之器也或言其器或言其实互相备也香豆豋内所盛物之香也始初也升上进也当通作升説文云日上也孔云荐祭此豆登所盛之物其馨香之气始上行也合天与五帝谓之上帝説见小引下罗泌云周礼或言天或言帝或曰上帝曰五帝曰昊天上帝大宗伯以禋祀昊天上帝以苍璧礼天有大故则旅上帝及四望典瑞四圭有邸以祀天旅上帝上帝非天而天非昊天上帝矣掌次大旅上帝张氊案设皇邸朝日祀五帝则张大次小次而司服祀昊天上帝大裘而冕五帝如之则五帝非上帝而昊天上帝非五帝矣然则天帝果不同欤天者元气之统称而帝者德之见乎用者也及因其气之颢淑高广而言则又谓之昊天上帝而水火木金土之帝居于五方佐而迭王者则谓之五帝此皆分统别号而言之者至于合昊天若五帝羣然而祀列位乎上而非可一名者夫然后总而称之曰上帝也昔虞肆类上帝而大师亦类上帝肆师类造上帝曰类曰旅则上帝果非一帝矣然司裘为大裘以共王祀天之服而司服王祀昊天上帝大裘而冕则天宜为昊天上帝也以司服昊天上帝与五帝之祀服有所不殊则五帝于昊天疑不降矣然以掌次祀旅所张之次乃不同焉则五帝顾得合昊帝而同称乎祀帝圆丘牲玉以苍兆五帝于四郊玉以珪璋琥璜琮牲币色从其方而迎之各以其气之日则五帝岂得同帝哉虽然昊帝统五精而运化五帝佐昊帝而毓物犹之子父非可离也是故昊天五帝六神之辨俱以禋祀司服大裘而皆用圭邸则知有所分又有所合矣类称上帝孰不可哉康成以上帝为五帝而不及天王肃以上帝为天而不及五帝抑未之悉耳陈祥道云上帝之文既不主于天与昊天上帝又不主于五帝而典瑞旅上帝对旅四望言之旅者会而祭之之名则上帝非一帝也上帝非一帝而周礼所称帝者昊天上帝与五帝而已则上帝为昊天上帝及五帝明矣又云五帝与昊天同称帝不与昊天同称天犹诸侯与天子同称君不与天子同称王周官祀五帝之礼有与天同以极其隆有与天异以致其辨居郑云安也歆説文云神食气也朱子云其香始升而上帝已安而享之言应之疾也谢枋得云天地间惟理与气有此理则有此气有此气则有此理鬼神无形无声惟有理有气在防漠之间耳凡祭皆以心感神以气合神者也陆燧云独言天不言稷者天之感格以稷配祭而然也胡臭亶时一句转语也郑云胡之言何也臭即上文所谓香也亶説文云多谷也谷多则实故转为实之义谓品物多也时朱子云言得其时也此与周书言黍稷非馨明徳惟馨语意相类言上帝之所以居歆者岂为芳臭之充实而得其时哉葢自有克当天心者在如下文所云也肇祀即第六章之以归肇祀此主教民稼穑言惟后稷能教民稼穑故诞降嘉种而祭祀之有洁粢丰盛于是始也庶者喜幸之辞获戾于天曰罪己心自恨曰悔因得罪而后悔也迄説文云至也庶无罪悔以至于今皆后稷所贻也只重在讃叹后稷上诗为后稷配帝咏耳严云天生后稷以养民后稷能教民稼穑以相天天心眷之久矣自后稷肇祀以来子孙世修其业不敢失坠以获罪于天遂至今日得以成王业而郊天天之歆飨葢在此耳周之郊也因稷而致所谓文武之功起于后稷尊后稷以配天不亦宜乎表记子曰后稷之祀易富也其辞恭其欲俭其禄及子孙诗曰后稷兆祀庶无罪悔以迄于今邓元锡云天有元德民有大命土谷修唐稼穑啓周香始升而居歆之于是知天人之一体无间也古诗大篇叙事首尾具始此美哉乎尽质而尽文】<br />

                    <br>
                        　　生民八章四章章十句四章章八句【朱子云旧説第三章八句第四章十句今按第三章当为十句第四章当为八句则去呱訏路音韵谐协呱声载路文势通贯而此诗八章皆以十句八句相间为次又二章已后七章已前每章章之首皆有诞字　序云尊祖也后稷生于姜嫄文武之功起于后稷故推以配天焉愚按序言后稷配天良是然是祈谷之郊非冬至之郊序无明言何也申培説同朱子谓周公制礼作乐尊后稷以配天故作此诗以推本其始命之祥明其受命于天者其原如此则但泥滞此诗前半篇以立説而不能知其所用之地朱子又疑以为郊祀之后有受厘颁胙之礼则用此诗葢因思文之诗已是郊祀配天所用不应复有二诗不得不揣摩及此若子贡传以此为训成王之诗今按孝经言郊祀配天之礼制于周公则此诗或作于成王时但未必是训成王耳】<br />
　　我将宗祀文王于明堂以配上帝之乐歌【出朱传序及蔡邕独防皆云祀文王于明堂之所歌也按孝经子曰孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来祭今观此诗以天与文王并言则所云祀文王明堂者其为祀上帝明矣上帝者兼昊天上帝与五帝之称也虽兼祀五帝而以天为主故篇中但言天孝经言宗祀配帝而首曰严父配天亦其义也罗泌云郊一明堂六尊祖而亲考也详见生民篇陈祥道云先王之于天尊而逺之故祀于郊而配以祖亲而近之故祀于明堂而配以父孝经曰郊祀后稷以配天宗祀文王于明堂以配上帝天则昊天上帝也上帝则五帝与天也以上帝为昊天上帝耶而周礼以旅上帝对旅四望言之则上帝非一帝也以明堂特祀昊天上帝耶而考工记明堂有五室则五室非一位也又云易曰先王以作乐崇德殷荐之上帝以配祖考以配祖者天也以配考者兼五帝也合天与五帝而谓之上帝则易孝经之于周礼其义一矣周礼明其祀之大小轻重故天帝之辨如此诗书之文未尝有称五帝而书亦未尝有称昊天上帝者其称天及上帝者类皆泛言之而已此固不可援之以议周礼也苏辙云古之论郊祀者莫宻于郑氏然世或以其怪而不信予为之辨曰天一而已然而天有五行五行之神而尊之曰五帝不可谓无六天也史称秦襄公居西方自以为主少皥之神故作西畤以祀白帝其后宣公作宻畤以祀青帝灵公作呉阳上畤以祀黄帝下畤以祀炎帝汉高帝曰吾闻天有五帝而不足一何也于是复作北畤以祀黒帝其説与郑氏合故郑氏之説古矣若夫王肃之学有昊天而无五行予窃非之朱子云上帝即天也聚天之神而言之则曰上帝又云凡説上帝者总昊天上帝与五帝言之皆称上帝也如周礼嵗有九祭其四为祭天其五为祭五帝其礼若不同矣易则但説享上帝未尝分别如曰圣人亨以享上帝殷荐之上帝以配祖考以此观之凡説上帝者是总説帝也林之竒云嵗之祭天者四郊于冬至一也明堂于季秋一也祈谷于孟春一也大雩于龙见一也孔颖达云此言祀文王于明堂谓大享也按月令季秋大享帝葢以兼昊天上帝与五帝而祭之故曰大享郊祈谷之祭以后稷配雩之祭以五人帝配皆与文王无预此以知其为大享也其曰宗祀者何也程子谓以宗庙之礼享之朱子亦谓祭于屋下而以神祗祭之此其义也程子云万物本乎天人本乎祖故冬至祭天而以祖配之以冬至气之始也万物成形于帝而人成形于父故季秋享帝而以父配之以季秋成物之时也胡致堂云文王已有庙矣以季秋享帝而奉文王配焉不可于七庙中独举大礼于一庙故迎主致之明堂以配帝也祭帝必于明堂者帝出震而宰万物犹向明而治天下也武王即位追王文王周公制礼推本王功故以文王配帝而祀于明堂此义类也陈氏云郊者古礼而明堂者周制也周公以义起之也又孔云月令季秋有总祭五帝之礼但郑以月令为秦世之书秦法自季秋周法不必然故襍问志云不审周以何月乐记云祀乎明堂而民知孝祭义云祀乎明堂所以教诸侯之孝也】<br />
　　我将我享维羊维牛【尤韵】维天其右【叶尤韵夷周翻陆德明本作佑】之仪式刑文王之典【左传作德】日靖四方【阳韵】伊嘏文王【阳韵】既右享【叶阳韵虚良翻】之我其夙夜畏天之威于时保之【此三句俱无韵或云此诗以三之字为韵　赋也将郑云犹奉也按将字从寸寸者手也故有奉持之义享尔雅説文皆云献也曰我将我享者陆化熈云明堂之礼自我义起二我字最有深意羊季本云实柴之羊也按祭法云燔柴于泰坛用骍犊则明堂祭天当用特牛而有羊者周礼羊人曰积共羊牲谓积柴祭天则用羊实柴也先柴而后献故维羊文在维牛之上将者奉羊以共柴也享者献牛以共祀也孔氏以为祭天贵诚用犊其配之人当用太牢则天与文王异馔矣以父配帝牲牢自宜如一不得异施如召诰用牲于郊以稷配而曰牛二也况牛羊之下但曰维天其右之则首举羊牛専为天言而不及配帝之文王矣又云周礼羊人凡积共其羊牲郑氏谓积为积柴疏谓积柴实牲币烟气上闻也又谓祭天用犊日月以下有用羊者故云维羊维牛而郑司农于大宗伯实柴注又直云实牛柴则其説不同矣今详此诗本祭上帝其牲用犊者也而维羊之文在其上牛人不言积共牛牲而独羊人于积言羊则可见实柴当以羊矣实柴之羊非大牢之羊也右则左右之右黄佐云明堂之位帝居中文王居西南主皆西坐东向东左西右则馔在左而神在右矣郑笺解右为助朱子駮之云方説维羊维牛如何便説保佑到伊嘏文王既右享之也説未得佑助之佑依周礼有享右祭祀之文诗中此例亦多如既右烈考亦右文母之类维天其右之言天庶防其临之于右犹云如在其上也其者不敢遽必之辞严粲云夫天之所飨不在于物维自托于文王庶防可以格天乎仪有仪可象之仪声名文物之类若仪礼所载是也式】【説文云法也纪纲制度之类若周礼所载是也刑通作义亦训法但仪式皆实字刑是虚字典庄都云大册】【也字从册在丌上尊阁之也孔子曰文武之政布在方防所谓典也日字与圣敬日跻日字同意靖説文云立竫也竫者亭安也文王自朝至于日中昃不遑暇食用咸和万民今法其旧典所以日求安乎四方也左昭六年郑人铸刑书叔向使诒子产书曰昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严防刑罚以威其淫惧其未也故诲之以忠耸之以行教之以务使之以和临之以敬莅之以彊防之以刚民于是乎可任使而不生祸乱今吾子相郑国作封洫立谤政制参辟铸刑书将以靖民不亦难乎诗曰仪式刑文王之徳日靖四方如是何辟之有伊发语声嘏礼记云长也大也説文云大逺也徐锴云谓大逺之福也右解见前享本训献然神歆其献亦曰享孝经祭则鬼享之是也伊嘏文王二句俱主天言天意不过欲四方安靖而我凡议礼制度无一不取法于文王之旧典日日施行之以安四方惟天惠民惟文王之典足以安民是天所大福也天苟大福我文王则必歆文王所配之祭其临之在右而享我之祭也必矣曰既右享之者自必之辞也必之以理也蔡汝楠云我将之诗以文王配帝曰天其右之既右享之明堂之乐其词婉亲之也思文之诗以后稷配天曰克配彼天圜丘之乐其词简尊之也我其夙夜为祭后言之也上文既投诚于天而兾天之来享我矣而今而后苟我不能法文王之典则天将变其享我者而威我我其敢不夙夜畏天之威于以时时保此右享之意使天永眷我而不替乎时字正与夙夜字相应陆云夙夜畏威只是常法文典以靖四方耳保之亦不敢恃为可保是心上思想如此按左传曰畏天之威于时保之敬主之谓也君以天为主故曰敬主通篇俱主天言则以天为主文王为配耳严云明堂之礼天与文王在焉成王写其中心之诚以对越而言之也真德秀云后世人主一行郊祀明堂之礼类哆然有矜大之心如汉武诸诏是也其视我将之颂可愧多矣又孟子言畏天者保其国而引此诗左文十五年齐侯侵我西鄙遂伐曹季文子曰齐侯其不免乎礼以顺天天之道也已则反天而又以计人难以免矣在周颂曰畏天之威于时保之不畏于天将何能保前汉书孔光曰天右与王者故灾异数见以谴告欲其改更若不畏惧有以塞除而轻忽简诬则凶罚加焉其至可必诗曰畏天之威于时保之谓不惧者凶惧之则吉也及韩诗外传记汤时谷生大拱文王寝疾地动之事俱引此诗皆防章取义非诗正防】<br />
　　我将一章十句【申培説以为季秋禘上帝于明堂而配以文王之乐歌按禘乃宗庙之祭名未闻明堂大享亦名曰禘也季彭山氏谓此葢朝诸侯于方岳时事以文王为方伯有功于方岳故时巡则以配帝葢天之主宰一方者曰帝唐虞巡狩而以燔柴祭天即此礼也而配文王以严父则周公为之故宗祀明堂非季秋大享之谓也今按孟子书载齐人欲毁明堂则明堂之设在方岳诚有之而篇中亦有日靖四方之语则以为时巡祭天之诗亦若可信但古者天子巡狩以迁主行载于齐车言必有尊也此载在曽子问中甚明文王乃不迁之主何得有时巡配帝之事故知古礼甚不可妄臆也子贡传阙文】<br />
　　丝衣祭灵星也灵星农祥也先王祀之而配以后稷歌丝衣之诗以乐之【自灵星农祥下出陈祥道礼书此诗有二説序初云绎宾尸也又引高子曰灵星之尸也愚以本文丝衣其紑载弁俅俅自羊徂牛三语定之当从高子之説陈祥道亦云高子以丝衣之尸为灵星之尸是也灵星者农祥也东方苍龙七宿房心通有农祥之称周语虢文公曰农祥晨正土乃脉发韦昭以为房星也立春之日晨中于午农事之候故曰农祥又伶州鸠曰昔武王伐殷月在天驷月之所在辰马农祥也我太祖后稷之所经纬也晋语董因曰大火阏伯之星也是谓大辰辰以成善后稷是相韦昭谓心星所在大辰之次为天驷驷马也故曰辰马辰为农祥周先后稷之所以成善道戒农事也合前二説则房心皆为农祥亦以二星相近故也而应劭则引贾逵説以为龙第三有天田星灵者神也故祀以报功辰之星为灵星故以壬辰日祀灵星于东南金胜木为土相也张晏亦曰龙星左角曰天田则农祥也晨见而祭之范亦引旧説以龙左角为天田官主谷祀用壬辰位祠之壬为水辰为龙从其类也据此则灵星乃専指天田而为之名考星经则天田二星在角北者是也故服防以灵星为角星又有天田九星在牛东南非此天田也唐志云嵗星主农祥后稷冯焉故周人常阅其禨祥以观善败其始王也次于鹑火以达天鼋其衰也淫于枵以害鸟帑逸周书作雒篇云周公作大邑成周于土中乃设丘兆于南郊以祀上帝配以后稷日月农星先王皆与食是则农星有祭自周公时已然以周家农事开基而此星独主农祥故特着之祀典不与凡星同所谓后稷之所经纬者也杜佑通典载周制仲秋之月祭灵星于国之东南以为东南祭之就嵗星之位也嵗星五星之始最尊故就其位王充论衡亦云今灵星秋雩也而汉旧仪则谓古时嵗再祭灵星春秋用太牢要之古礼无文俱莫能定其是否愚以是诗证之则正孟冬蜡祭时事其谓祭于仲秋谓春秋再祭者误也何者蜡祭之礼皮弁素服他祭不然据此诗曰丝衣曰载弁此足表明其为蜡祭矣丝衣之为蜡祭者何也礼月令篇孟冬之月天子祈来年于天宗与祭八蜡祠大社门闾同时而举即此祭也灵星之为天宗者何也祭法曰幽宗祭星也是星有宗之名虞书禋于六宗贾逵谓天宗三日月星地宗三河海岱是星又有天宗之名然星与日月虽并称天宗而日月及他星皆无关农事其晨见之时当歳功之始而独主谷者惟灵星耳故周公郊祀特举与日月并列固以重民事亦以彰祖徳美其名则曰灵星尊其神则曰天宗也汉兴高祖五年或言周与而邑立后稷之祠至今血食天下于是制诏御史其令天下立灵星祠言祀后稷而谓之灵星者以后稷配食星也亦名赤星祠龙左角色赤也牲用太牢县邑令长侍祠舞者用童男十六人舞者象教田初为芟除次耕种耘耨驱爵及获刈舂簸之形象其功也孝武游登五岳尊祠灵星建武二年立灵星祠有司掌之晋令县祀灵星唐以立秋后辰日祠灵星祝曰九谷方成三时不害冯兹多祜介其农啬开元祀于国城东南天宝四载升中祠宋皇祐中立灵星坛东西丈三尺南北亦如之葢歴代灵星之见于祀典者如此是祠之设専为祈田每郡邑惟周之肇祀反其所自始与后稷比隆制固渊乎逺矣风俗通载俗説县令问主簿灵星在城东南何法主簿仰答曰惟灵星所以在东南者亦不知也毎思其诙谐哑然失笑呜呼以高子笔之于诗序之后而先儒犹未能明其制而信其是且诋以为误彼县令主簿皆俗吏其能知之也哉罗泌云于祭有尸见君子氤氲事神之尽也宗庙有尸以尽孝也而自天地社稷山川羣小祀一皆有尸则亦以事父母之心事之也大氐神鬼隂属非附阳体则不可以见是故尸以托之绎宾之尸高子以为灵星是三辰亦有尸矣后世礼阙尸不复见而今巫童方士亦有慿身附体之法其所以交神明犹有圣人之遗意孔云高子与孟子同时赵岐以为齐人王应麟云高子郎高行子徐整云毛公之学自谓子夏所传子夏授高行子高行子授薛苍子薛苍子授帛妙子帛妙子授河间大毛公苏辙云毛氏襍取众説以解经非皆子夏之言凡类此耳】<br />
　　丝【説文作素】衣其紑【尤韵】载【尔雅注作戴】弁【説文载弁作弁服】俅俅【尤韵説文作絿絿】自堂徂基【支韵】自羊徂【韩诗外传作来】牛【尤韵】鼐鼎及鼒【支韵説文作镃史记作哉】兕【陆徳明本作□】觥【陆本丰氏本俱作觵】其觩【尤韵陆本作斛】防酒思柔【尤韵】不呉【説文汉书俱作防】不敖【陆本作傲史记作骜】胡考之休【尤韵　赋也丝衣説文作素衣即郊特牲言素服蜡祭之礼也紑説文云白鲜衣貌邹忠云祭服鲜不用丝而五冕之服各有章采此专言丝衣则以素别于绘耳载郑云犹戴也孔颖达云载者在上之名故经称载弁愚按此当通作戴以首荷物谓之戴也弁即郊特牲所云皮弁也解见頍弁篇俅説文云冠饰貌按诗言防弁如星则其饰也字从人毛传以为恭顺貌亦通郊特牲云皮弁素服而祭素服以送终也蜡之祭仁之至义之尽也孔云天宗公社门闾谓之蜡其祭则皮弁素服腊先祖五祀谓之息民之祭其服则黄衣黄冠自从也堂庙堂也徂往也基説文以为墙始此则庙堂下之阶基也天子之祭礼无闻以特牲士礼准之先夕陈事设洗于阼阶东南壶禁在东序笾豆铏在东房几席两敦在西堂主人及子姓兄弟即位于堂下之东北面东上宾及众宾即位于堂下之西东面北上宗人升自西阶视壶濯及豆笾反降东北面告主人及宾于壶及笾豆之属凡有洗濯者告濯几席不洗者告具而已是则自堂徂基乃自堂上而往于堂下之阶基当亦如特牲礼告濯具之事也自羊徂牛者先省视羊以备燔燎复往省视乎牛以供享献也羊文在牛之上与我将篇维羊维牛义同羊者实柴之羊周礼大宗伯职云以实柴祀日月星辰是祭星用柴羊人职云凡沈辜侯禳衅积共其羊牲郑谓积者积柴禋祀槱燎实柴是实柴以羊也公羊传注谓祭天牲角茧栗社稷宗庙角握六宗五岳四渎角尺灵星者六宗】【之一亦得用牛其不与天同者以角尺茧栗为别汉高时去古未逺祠灵星以太牢其礼当有所据此独言牛者举大以该小耳又韩诗外传及説苑云东野鄙人有以九九之术见齐桓公者公曰九九何足以见乎对曰臣非以九九为足以见也夫九九薄能耳而君犹礼之况贤于九九乎太山不让砾石江海不逆小流所以成】【大也桓公曰善乃因礼之朞月四方之士相携而并至诗曰自堂徂基自牛徂羊言以内及外以小及大也按此特借譬之语与诗防无渉然亦可谓善引诗者矣鼐尔雅説文皆云鼎之絶大者鼎説文云三足两耳和五味之寳器也尔雅云圜弇上谓之鼒孙炎云鼎敛上而小口者陈祥道云士虞礼有上鼎中鼎下鼎有司彻司马举羊鼎司士举豕鼎鱼鼎则鼎之体有大小侈弇之别而其用有牛羊豕鱼之异天子诸侯有牛鼎大夫有羊鼎士豕鼎鱼鼎而已上得兼下下不得兼上则鼐鼎特王有之也按特牲礼宗人告濯具之后宾出主人出皆复外位宗人视牲告充举鼎幂告洁孔云彼先视濯笾豆次视牲次举鼎先后与此次第正同以此知从羊之牛是告充鼐鼎及鼒是举幂告洁也愚按自此以上将祭时事兕觥以下则方祭时事乃主人与尸宾献酢旅酬之礼也小雅楚茨曰为宾为客献酬文错礼仪卒度笑语卒获即此时也兕觥二句与桑扈篇同而语意小异觥乃罚爵非祭所用曹氏谓旅酬之后恐有失礼者则以此罚之是也其觩者孔云觩然徒设无所用之呉毛传云哗也説文云大言也字从口从夬夬音仄徐锴云大言故□口以出声也又释文引説文作防且引何承天云呉字误当作防从口下大鱼之大口者曰防呼化切今按説文只有呉字无防字徐氏深辟改呉为防之谬何陆所云不足信也敖通作傲説文云倨也解见桑扈篇胡考解见载芟篇休美也言献酢旅酬之时虽有觩然上曲之罚爵在旁而此与祭者皆人人饮美酒而思和乗不讙哗不倨慢无所用罚饮酒时之恭顺如此其能恭顺以交于神明可知矣如此则神降之福宜乎其必有夀考永年之休美也又顔师古读胡为何曰何夀之美者叹之之言也亦通】<br />

                    <br>
                        　　丝衣一章九句【序先以为绎宾尸蔡邕独防亦仍之曰绎宾尸之所歌也郑康成从其説而不取序后所引高子之説谓载弁者戴爵弁也爵弁而祭于王士服也绎礼轻使士升门堂视壶濯及笾豆之属降往于基告濯具又视牲告充己乃举鼎幂告洁礼之次也按大夫以上祭服谓之冕士祭服谓之弁襍记云大夫冕而祭于公弁而祭于己士弁而祭于公冠而祭于己故唐孔氏申郑之义云礼有冠弁韦弁皮弁皆不以丝为衣且非祭祀之服襍记谓士弁而祭于公士冠礼有爵弁防衣与此丝衣相当故知此弁是爵弁士服之以助君祭也邹忠駮之云士冠礼丝衣爵弁原不言助祭襍记士弁而祭于公亦未闻服衣且果如序所云绎宾尸则牲器以何时省若是周礼王者正祭则视涤濯逆齐省镬告峕告备者有宗伯在不必使士若仪礼特牲祭之前夕宗人视濯视牲厥明乃祭此则士祭于己之礼非祭于公之礼康成种种牵合又曲为之説曰绎礼轻故用士以实其所谓绎宾尸谬矣郝敬亦主绎义而苐不从其所云告濯具告充告洁者谓绎礼杀于正祭牲牢器血皆用祭之余有司彻云扫堂燅尸俎行礼非别杀牲先夕省视也诗言自堂徂基者即少牢云祭毕户出庙门外俟傧天子明日傧则昨日堂上之尸今往傧于门基也言自羊徂牛鼐鼎及鼒者牲鼎皆自堂往门始祭牲入先太牢后少牢彻故羊先出而牛从之鼐鼎大以烹牲体鼒小以盛和羹羹近尸牲近外故鼐先出而鼒从之犹士虞礼朼者逆退复位之类皆自堂徂基之序也今按周礼牛人职云祭祀共其享牛求牛郑谓享牛者献神之牛所以祭者也求牛者终事之牛所以绎者也宗庙有绎者孝子求神非一处故以绎牛为求牛也此则绎礼别杀牲之明据且谓彻牲自堂往于门基则似当日不彻至绎之日而后彻者其于废彻不迟之义又何居焉郑之失在于以此诗为绎其言省视未有失也若郝则两失之者也又张横渠以丝衣载弁为绎祭之尸服谓天子既以臣为尸不可祭罢便使出门而就臣位故其退尸也皆有渐言衣已是不着冕服言弁已是不冠冕也要是慿臆立説无所稽据愚以序言绎宾尸三字自是可疑天子诸侯曰绎大夫曰宾尸此郑康成之説见于尔雅春秋三传及仪礼甚明二祭之名各别何得并举成文即孔氏谓绎者是此祭之名宾尸是此祭之事总属附会窃意绎是怿字之讹怿者悦也祭祀尽礼则宾与尸皆悦而苐未明其所祭之为何尸故又继之以高子之言曰灵星之尸也斯序未尝不明特以亥豕为累遂误后学耳郝人泥丝之一字以此诗为祈蚕之绎祭谓灵星者龙星蚕为龙精凡尸象神神象物丝衣戴弁者尸服也蚕为丝故衣丝紑洁也象蚕色俅俅下曲貌弁无曲者象蚕形也此似戏论其秕陋固无烦辨且绎祭惟宗庙有之即有和合序及髙子之説谓是绎灵星之尸者愚尚不敢从也而况于妄指为祈蚕之绎乎朱子但以为祭而饮酒之诗固亦近之而其祭于何地饮以何时总莫能明申培説以为士执事于王祭而饮以旅酬之乐歌季本亦云此祭统所谓尸饮九而君以散爵献士者要皆惑于郑氏爵弁助祭之説与朱传同子贡传阙文】<br />
　　楚茨秋祫尝之礼也疑即九夏中之祴夏又名采荠【申培説以为农事既成乃祭宗庙燕及王族之诗吕氏云楚茨极言祭祀所以事神受福之节致详致备所以推明先王致力于民者尽则致力于神者详观其威仪之盛物品之丰所以交神明逮羣下至于受福无疆者非德盛政修何以致之愚按此与信南山皆为祭祀之诗而指各有异彼乃冬祭故其辞曰是烝是享若此则秋祭也何以知之以祝祭于祊一语知之周礼大司马春搜献禽以祭社夏苗献禽以享礿秋祢致禽以祀祊冬狩献禽以享烝旧説以祊当为方谓秋田主祭四方报成万物按方祭在夏雩秋报俱有之原不专于秋且夏礿冬烝皆宗庙之祀何独于秋祊而疑之其所以不言春祠者亦自有説四时之祭春为小礼夏秋冬为大礼王制曰天子犆礿祫禘祫尝祫烝诸侯礿则不禘禘则不尝尝则不烝烝则不礿又曰诸侯礿犆禘一犆一祫尝祫烝祫犆之为言特也祫之为言合也天子之礼春则特祭夏秋冬则合享特祭各于其庙合享同于太庙诸侯春祭亦犆而秋与冬皆祫其异于天子者惟夏禘之礼一年行犆一年行祫而已若夫天子言犆礿诸侯言礿犆天子言祫禘祫尝祫烝诸侯言尝祫烝祫此特变文非有异义然礿禘乃虞夏祭名殷人改礿名为禴周人乂以礿禴名夏祭而更春祭名祠升禘名为五年之大祭若尝烝之名四代无改至于犆祫之礼想亦皆同陈祥道礼书辨之甚悉此周礼之所以言礿祊烝而不及春祠也礼书云楚茨之诗始言以往烝尝终言神具醉止仪礼大夫三庙筮止丁亥之一日而言荐嵗事于皇祖礼记亦云尝禘之礼所以仁昭穆则会羣神于烝尝而具醉者祫也合三庙于一日而荐于皇祖者亦祫也尝禘所以仁昭穆亦祫也祫有三年之祫有时祭之祫时祭小祫也三年之祫大祫也公羊传曰大事者何大祫也则明时祭之祫为小祫矣礼记曰大尝周礼曰大烝则春祀为小礼矣葢小祫止于未毁庙之主大祫已及于毁庙之主礼记曰周旅酬六尸又曰祫于太庙祝迎四庙之主夫天子旅酬止于六尸诸侯迎主止于四庙非小祫而何宋神宗时详定郊庙奉祀礼文议者谓祠禴烝尝之名春夏则物未成而祭薄秋冬则物盛而祭备故许慎以品物少文词多为祠而王弼以禴为祭之薄何休谓秋谷成者非一黍先熟可得荐故曰尝冬万物毕成所荐众多故曰烝故礼记以尝为大尝周礼以烝为大烝孔安国亦以烝尝为大享又按祊为秋祭周礼固有明文然窃尝以义求之而深觉其可信葢祊祭在庙门之内与他祭不同其字从示从方有索求诸四方之义旧説谓祊有二种一是正祭之时既设祭于庙又求神于祊此诗所云是也一是祭之明日绎祭之时行礼于祊若礼器所云是也又谓正祭之祊在庙门内之西绎祭之祊在庙门外之西今按尔雅祊作閍云閍谓之门説文祊一作云门内祭先祖所以徬徨是则祊祭自在门内原无二祊礼器所谓设祭于堂为祊乎外葢对堂而言则门为外非谓祊在门外也家语卫庄公改旧制变宗庙高子睾问于孔子曰周礼绎祭于祊祊在庙门之西今卫君更之如之何孔子曰绎之于库门内祊之于东方失之矣是可见绎祭当在祊祊自当在庙门内之西今卫君既改祊之所于东而行绎礼又不于祊乃于库门之内皆所谓失礼也然绎之所以必于祊者以绎为明日之又祭葢正祭事毕则神可以归矣孝孙孝子犹未忍其遽归也故于明日又设绎祭而于门以求之秋祭于祊意亦同此祭义谓霜露既降君子履之必有凄怆之心非其寒之谓也春雨露既濡君子履之必有怵怛之心如将见之乐以迎来哀以送往故禘有乐而尝无乐是则秋祭绎祭同有送往之意故皆求之于祊也又祭统云礿禘阳义也尝烝隂义也禘者阳之盛也尝者隂之盛也故曰莫重于禘尝古者于禘也发爵赐服顺阳义也于尝也出田邑发秋政顺隂义也未发秋政则民弗敢草也观此诗首以楚茨抽棘为言亦秋政已发之明据至诸儒诠释大抵引仪礼为证然仪礼之言祭礼者不过特牲馈食少牢馈食及有司彻三篇而旧説谓特牲馈食乃诸侯之士祭祖祢之礼少牢馈食乃诸侯之卿大夫祭祖祢之礼有司彻为少牢下篇所载乃上大夫祭毕而傧户于堂及下大夫祭毕而礼尸于室之事其礼皆非天子诸侯所用故此诗如祝祭于祊在仪礼中絶无道及而献酬笑语一节据仪礼其事本在祭末及执爨踖踖等事皆当处嘏辞工祝致告之后今诗文反在先者则以天子诸侯之礼自当与卿大夫士不同固无足怪即天子诸侯祭礼亦当有别特古礼久亡其襍见于周礼礼记诸书者虽畧可考见而叅错涣散不相连属愚解此诗苐取其相似者引用之要之据诗以明礼不敢泥礼以疑诗若诸儒所言祭祀之节皆多以意推测支离附会终未必与古礼相合不足信也愚又疑此诗为九夏中之祴夏説见时迈篇小引下】<br />
　　楚楚者茨【礼记注作荠楚辞章句作薋】言抽其棘【职韵】自昔何为我蓺【説文作埶】黍稷【职韵】我黍与与我稷翼翼【职韵】我仓既盈我庾维亿【职韵】以为酒食【职韵】以享以祀【叶职韵逸职翻韩诗外传作配】以妥以侑【宥韵韩诗外传引诗无此句】以介景福【叶宥韵敷救翻亦叶职韵笔力翻　赋也楚楚朱子云盛宻貎按楚字义説文以为丛木谢眺诗云平楚正苍然以丛木广逺谓之平楚今茨之盛宻似之故亦云楚楚也茨尔雅云蒺藜也陆佃云蒺藜布地蔓生子有三角刺人状如蔆而小蒺之言疾也一名茨可以茨墙故谓之茨墙有茨序曰国人疾之而不可道也正言蒺藜以此又吕祖谦云説文曰荠蒺藜也而茨则以茅葺覆屋之名郑康成谓趋以采荠当为楚荠之荠然则当康成世字犹为荠其为茨者后人误也抽拔也毛传云除也棘指蒺藜也蒺藜能刺人故以棘称杨雄方言云凡草木刺人北燕朝鲜之间谓之茦自闗以西谓之刺江淮之间谓之棘黄震云言抽其棘与言刈其楚语意正同昔古也抽除茨棘以利农事从古而然我代为王者之自我也蓺种也解见南山篇郑云自古之人何乃勤苦为此事乎我将得黍稷焉与説文云党与也曰与与者黍黍相并如人之有俦侣也翼羽翼也曰翼翼者稷稷相辅如鸟布翅相接也吕氏春秋云苗其弱也欲孤其长也欲相与俱其熟也欲相扶是故三以为族乃多粟与与翼翼之谓也仓説文云谷藏也战国防注云圆曰囷方曰仓盈説文云满器也庾説文云仓无屋者毛云露积曰庾孔颖达云甫田言曽孙之稼如茨如梁此聚稼也又曰曽孙之庾如坻如京是积粟也下言乃求千斯仓乃求万斯箱欲以万箱载稼千仓纳庾是庾未入仓矣故曰露积言露地积聚之九章算术平地委粟是也周语野有庾积言野有则非仓之类亦露积之验也韦昭云十万曰亿古数也秦时改制始以万万为亿孔云旣言露积为庾则庾在于空非有可满之期举亿为多以至亿为满也仓无一亿者假令一亿十万斛依九章算术古粟斛方一尺长二尺七寸是一亿之积方一尺而长二十七万尺也立方开之防六十五尺虽则高大之仓未有能容此者知其不相通也王安石云我仓既盈无所藏之露积为庾其数至亿此以上述祭之酒食所从出始而种继而收连用五我字见一粒皆我精神则皆我孝思也凡祭以酒食为主而牛羊俎豆佐之以为酒食以字指黍稷言孔云月令命大酋为酒云秫稻必齐则为酒非直黍也又天子之祭当用黍稷稻粱然则为酒食者非独黍稷而已以黍稷为谷之主故举黍稷以总众谷以享而下四以字俱指酒食言享説文云献也祀説文云祭无已也妥毛云安坐也按説文无妥字当是绥省文耳侑説文云耦也毛云劝也葢有人耦之于旁以劝之也郑云以黍稷为酒食献之以祀先祖既又迎尸使处神坐而食之为其嫌不饱祝以主人之辞劝之也苏辙云主人拜尸而安之祝劝尸而食之按礼记郊特牲云举斝角诏妥尸古者尸无事则立有事而后坐也注云尸始入举奠斝若奠角将祭之祝则诏主人拜安尸使之坐尸即至尊之坐或时不自安则以拜安之也天子奠斝诸侯奠角仪礼特牲篇畧云祝延尸入尸即席坐主人拜妥尸尸答拜祝命挼祭尸左执觯佐食取黍稷授尸尸祭之主人拜尸奠觯答拜少牢篇畧云祝延尸入主人从尸升筵祝主人皆拜妥尸尸不言尸答拜遂坐上佐食取黍稷授尸尸受祭于豆注云黍稷之祭为堕祭将食神余尊之而祭之周礼曰既祭则藏其堕堕与挼读同此妥尸之礼也礼器云夏立尸而卒祭殷坐尸周坐尸诏侑武方其礼亦然注云武当为无声之误也特牲篇云尸三饭告饱祝侑主人拜尸又三饭告饱祝侑之如初又三饭告饱祝侑之如初少牢篇云尸告饱祝西面于主人之南独侑不拜侑曰皇尸未实侑尸乂食尸不饭告饱祝西面于主人之南主人不言拜侑尸又三饭注云祝言而不拜主人不言而拜亲疎之宜此侑尸之礼也妥侑相继其礼皆在迎尸初入之时献尸即所以献神也以介景福承上二句言介助景光也解见小明篇言助之以彰明可见之福也】　济济跄跄【阳韵】絜【丰氏本作洁】尔牛羊【阳韵】以往烝尝【阳韵】或剥或亨【叶阳韵铺郎翻】或肆或将【叶阳韵资良翻】祝祭于祊【叶阳韵分房翻説文作】祀事孔明【叶阳韵谟郎翻】先祖是皇【阳韵】神保是飨【叶阳韵虚良翻丰本作畗】孝孙有庆【叶阳韵虚良翻】报以介福万夀无疆【阳韵赋也济之为言齐也亦音齐济济行列整齐之貌跄説文云动也虞书鸟兽跄跄解正同此愚按此以下文牛羊之盛言旧説谓与祭者有容仪亦通祭义云仲尼尝奉荐而进其视也慤其行也趋趋以数已祭子赣问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也夫何神明之及交夫何济济漆漆之有乎夫言岂一端而已夫各有所当也孔云曲礼曰大夫济济士跄跄祭祀之礼主人自慤而趋其宾客则有容仪故济济跄跄也絜通作洁説文云瀞也刘彛云在涤而刍之也尔指典司其事者言周礼小宗伯毛六牲颁于五官使共奉之充人掌系祭祀之牲牷于牢刍之三月观下文言以往烝尝则此苐鲜洁储之以备用与省牲迎牲不同以往犹言后日也烝尝解见天保篇言过此以往将有事于烝尝也庙事莫重于烝尝田功成而品物偹也或剥二句承牛羊言剥裂烹煮肆陈将奉也剥烹治牲肆将献牲四或字兼事与人言郑云祭祀之礼各有其事有鲜剥其皮者有煮熟之者有肆其骨体于俎者有奉持而进之者孔云于周礼则内饔云凡宗庙之祭祀掌割烹之事则解剥其肉是内饔也亨人云掌供鼎镬以给水火之齐职外内饔之爨亨煮则煮熟之者是亨人也外饔掌外祭祀之割亨陈其鼎俎实之牲体则肆其骨体于俎是外饔也大司徒云祀五帝奉牛牲羞其肆亨先王亦如之注云肆进所解骨体又小子职云掌祭祀羞羊肆羊殽肉豆则奉持进之是司徒小子之类也既解剥则当亨煮之于镬既煮熟当陈其骨体于俎然后奉持而进之为尸羞也自首章至此皆预言祭祀之事未及行礼观烝尝二字连言可见左桓六年隋季梁曰夫民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰絜粢丰盛谓其三时不害而民和年丰也奉酒醴以告曰嘉栗防酒谓其上下皆有嘉德而无违心也所谓馨香无谗慝也故务其三时修其五教亲其九族以致其禋祀于是乎民和而神降之福故动则有成祭义云君子仄古复始不忘其所繇生也是以致其敬发其情竭力从事以报其亲不敢弗尽也是故昔者天子为籍千亩冕而朱纮躬秉耒诸侯为籍百亩冕而青纮躬秉耒以事天地山川社稷先古以为醴酪齐盛于是乎取之敬之至也古者天子诸侯必有养兽之官及嵗时齐戒沐浴而躬朝之牺牲祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君巡牲所以致力孝之至也祝説文云祭主赞词者祊解见前祝祭于祊为行礼之始畧如迎神之类虽其礼不传然愚以祭统之文知之祭统称祭有十伦首言铺筵设同几为依神也诏祝于室而出于祊此交神明之道也是则祭祊为行礼之始之明据也辅广云凡祀祼鬯则求诸隂炳萧则求诸阳索祭祝于祊则求之隂阳之间葢魂无不之神无不在求之之备如此祀事祭祀之事孔甚明着也葢谓祭祊以前尚有灌地迎牲告幽全升臭等事其祀礼甚明着也不详悉言之者与信南山篇互见故畧之也何以知诸礼在祭祊之前尝参绎郊特牲礼器之言祊者而得之郊特牲云诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎或诸逺人乎祭于祊尚曰求诸逺者与人云祊之为言倞也首也者直也而礼器则云纳牲诏于庭血毛诏于室羹定诏于堂三诏皆不同位葢道求而未之得也设祭于堂为祊乎外故曰于彼乎于此乎二礼所记畧同今按信南山所言祭以骍牡即纳牲诏于庭及用牲于庭也啓毛取血即血毛诏于室也膟膋燔燎先儒皆以为诏祝于室之事在取血膋之后即朝践时也室之内有主在焉因而升牲首于室郊特牲所谓直祭祝于主而自解之曰首也者直也是可见升首之为直祭也此时尸坐于堂亦设有腥爓之祭焉所谓设坐于堂也犹恐神之或不在求而未之得也因于祊以求之郊特牲于直祭祝于主之下即继之曰索祭祝于祊礼器于设祭于堂之下即继之曰为祊乎外互相备也皆曰于彼乎于此乎葢汲汲于求神也自是而神若或至矣始行荐熟之礼以尸人也必荐熟而后尸可飨也则执爨以下事也朝践以前皆交于神明之道其意在于求神荐熟以后始兼用人道其事在于飨尸信南山纪朝践以前事楚茨纪荐熟以后事愚于是而悟二诗之相为首尾也或问祊祭亦有牲否曰有即求牛是也周礼牛人职云凡祭祀共其享牛求牛正祭之牛谓之享牛索祭之牛谓之求牛求即索也若祭之明日绎祭于祊其牲当亦求牛也先祖通七庙而言则以其为小祫故耳孔云烝尝时祭也时祭当自祢以上而言先祖者据逺可以兼近皇通作煌徐云皇之为言煌煌然也按煌者煇也光明之意洋洋乎如在其上也神先祖之神也孔云本其生存谓之祖言其精气谓之神保毛云安也飨歆也祭义云飨者乡也乡之然后能飨焉神保是飨者言先祖之神安之于是飨其祭祀也朱子谓神保葢尸之嘉号犹楚辞所云灵保者按楚辞云思灵保兮贤姱乃谓神安附于巫身以贤姱目巫非以灵保目巫也若以神保名尸则于第三章神保是格固自难通而第五章神保聿归之前不应变言皇尸载起矣对先祖称孝孙乃主祭之人谓天子也庆福也贺也言有福而可贺也介福即上章所介之景福疆郑云境界也孝孙能尽力于祭祀故先祖报以所助之景福使之得万年之夀无有尽界也万夀无疆正介福之实所谓有庆者也】　执爨踖踖【陌韵亦叶药韵七约翻】为俎孔硕【陌韵亦叶药韵实若翻】或燔或炙【陌韵亦叶药韵职畧翻】君妇莫莫【药韵亦叶陌韵莫白翻通作貊】为豆孔庶【叶药韵职畧翻亦叶陌韵之石翻读如摭释名云庶摭也拾摭之也】为宾为客【陌韵亦叶药韵克各翻】献醻【陆德明本大全朱传丰本俱作酬】交错【药韵】礼仪【韩诗外传作义】卒度【叶药韵达各翻】笑语卒获【陌韵亦叶药韵黄郭翻】神保是格【陌韵亦叶药韵葛鹤翻】报以介福万夀攸酢【药韵　赋也祭以馈熟为正故此章専就荐熟时言之执即执事之执谓供事也爨贾公彦云今之灶也周公制礼之时谓之爨至孔子时则谓之灶按少牢礼有雍爨有廪爨雍爨以炙肉雍人掌之廪爨以炊米廪人掌之特牲礼有牲爨有鱼腊爨即雍爨也然无廪爨而有饎爨主妇视之旧説炊黍稷曰饎饎廪所爨同物而廪比饎为大则行礼之人异耳此诗言为俎言燔炙则所执者乃雍爨也踖説文云长胫行也重言踖踖尔雅云敏也郭璞云便速敏捷也俎説文云礼俎也字从半肉在且上指事且即荐肉之器字从几足有二横一其下地也象形为俎谓载牲体于俎硕大也孔云其为俎之牲体甚博大言肥腯而得礼也按特牲记俎之类不一有肵俎有折俎有尸俎有阼俎有主妇俎有祝俎有佐食俎有宾俎肵俎载牢心舌于上设于尸馔之北尸每食牲体反着于肵俎是主人敬尸之俎郊特牲所谓肵之为言敬也折俎谓节解者旅酬时所设也尸俎事尸之俎牲体有九曰肩曰臂曰臑曰肫曰胳曰正眷二骨曰撗胁二骨曰长胁二骨曰短胁凡九体皆尚右周道也所以尊尸也体贵竒者何阳数也骨者何以致敬也又有肤三焉以致爱也爱敬交致孝之至也又有离肺一刌肺三焉所以贵肺者何气主也又鱼十有五鱼隂物也取诸月十有五日而盈之义也腊如牲骨则犹是贵竒之意也阼俎者主人之俎自阼俎而下亦总名为执事之俎而其物薄矣据此诗以孔硕言俎葢専指尸俎毛云加火曰燔炕火曰炙严粲云汉志言秦燔灭文章顔氏注谓燔烧也然则燔是近火烧之如今之烧肉火焰所及也炕举也以物贯之而举于火上以炙之也郑云燔燔肉也炙肝炙也皆从献之俎也孔云夏官量人凡祭祀制其从献脯燔之数量言从献者既献酒即以此燔肉从之也知炙肝者特牲主人献尸宾长以肝从主妇献尸兄弟以燔从彼燔与此燔同则彼肝与此炙同故云肝炙也然燔者火烧之名炙者逺火之称以难熟者近火易熟者逺之故肝炙而肉燔也吕祖谦云为俎孔硕谓荐熟也或燔或炙谓从献也郑氏以为一事误矣燔肉与肝炙岂得谓之孔硕乎君妇意如九嫔世妇女御之属尔雅解嫔为妇而郑氏亦以女御为御妻是皆可以君妇名观第五章次君妇于诸宰之下则其非王后可知按周礼九嫔凡祭祀賛玉齍賛后荐彻豆笾世妇掌祭祀之事帅女宫而濯溉为齍盛及祭之日莅陈女宫之具凡内羞之物女御凡祭祀賛世妇夫九嫔之职在賛后荐彻豆笾即第五章所云君妇废彻也世妇之职在莅陈内羞之物而女御又賛世妇者即下文所云为豆孔庶也君妇之称防属之此莫通作寞説文作嗼云□嗼也□嗼今文作寂寞谓寂寞无声也与奏假无言同意君妇非一人故重言莫莫耳豆荐菹醢之器后夫人大夫妻皆得荐之周礼外宗佐王后荐玉豆此后荐豆也祭义云君献尸夫人荐豆祭统云君执鸾刀羞哜夫人荐豆又云夫人荐豆执较执醴授之执镫较谓豆之中央直者镫谓豆下跗执醴之人以豆授夫人之时则执镫夫人受而荐之则执较也此夫人荐豆也少牢礼云主妇荐韭菹醯醢有司彻篇云主妇荐韭菹此大夫妻荐豆也孔甚庶众也毛以为兼内羞庶羞而言孔云以言孔庶则非一故为兼二羞也有司彻云宰夫羞房中之羞于尸侑主人主妇皆右之司士羞庶羞于尸侑主人皆左之注云二羞所以尽欢心房中之羞其笾则糗饵粉餈其豆则酏食糁食庶羞羊臐豕膮皆有胾醢房中之羞内羞也内羞在右隂也庶羞在左阳也是有二羞之事也彼大夫宾尸尚有二羞明天子之正祭有二羞矣天子庶羞百有二十品明内羞亦多矣愚按此承上文君妇而言明豆中之实乃君妇所为据周礼世妇职所莅陈者惟内羞之物似不必兼言庶羞也内羞共于笾人醢人笾人掌四笾之实醢人掌四豆之实而世妇莅陈之四豆一曰朝事之豆其实韭菹醯醢昌本糜臡菁菹鹿臡茒菹糜臡馈食之豆其实葵菹蠃醢脾析蠯醢蜃蚳醢豚拍鱼醢加豆之实芹菹兔醢深蒲醓醢菭菹鴈醢笋菹鱼醢羞豆之实酏食糁食古者祭祀宗庙有九献之礼一献王裸二献后裸三献王荐腥四献后亚献于是荐朝事之豆笾各八五献王荐熟六献后亚献于是荐馈食之豆笾各八七献王酳尸八献后酳尸于是荐加事之豆笾各八既酳尸毕后又献羞笾羞豆各二而诸臣进以酳尸焉是为九献凡四豆之实其不同有如此者非孔庶而何宾客谓四方来助祭者散文则宾客通今既对举则当有异周礼大行人掌大宾之礼及大客之仪以亲诸侯注谓大宾要服以内诸侯大客谓其孤卿推此以观客小于宾意即所谓众宾耳此下言旅酬之礼旅酬有长兄弟众兄弟而此不及者举宾客以例见之也郑云始主人酌宾为献宾既酌主人主人又自饮酌宾曰醻至旅而爵交错以徧毛云东西为交邪行为错按特牲礼主人酳尸主妇亚献宾三献毕主人遂酌以献宾宾饮献爵主人自饮酢爵遂献众宾立饮复洗觯酌于西方之尊以酬宾主人又自饮以导宾饮宾卒觯复洗觯酌宾宾奠觯于尊南不敢饮以俟主人献长兄弟如宾仪又献众兄弟如众宾仪又献内兄弟如众兄弟之仪遂行旅醻之礼宾举前尊南所奠觯酬长兄弟遂自饮卒觯更酌于东方之尊以饮长兄弟长兄弟卒觯酌于西方之尊以饮初受旅者初受旅者止一人乃众宾中之长也于是众宾及众兄弟交错以徧皆如初仪已而长兄弟酬宾亦如宾酬兄弟之仪最后賔弟子及兄弟弟子各举觯于其长而互相酬皆无算爵此所谓献醻交错也东西互对饮为交东西邪行错综互饮为错甘泉先生有言予于旅酬之礼而知上下之易达也主先饮而酬宾宾奠觯以俟献礼毕于下然后取觯卒以酬长兄弟长兄弟卒觯以酬众宾长其奠仁也其饮礼也众宾及众兄弟交错杀于其长义也不劳而以辨智也长兄弟酬宾长宾长以酬众兄弟众兄弟以酬众宾以徧焉是仁义礼智之周流无穷交相感应者也及宾弟子兄弟弟子卒觯举觯于其长而交酬无算焉上下交和气浃而庶事成矣然此亦士礼如此若天子诸侯之礼则如祭统所云尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等也又云凡赐爵昭为一穆为一昭与昭齿穆与穆齿凡羣有司皆以齿此之谓长幼有序意其旅酬仪节必自有异然而其详不可得闻矣礼仪笑语即献酬交错中之礼仪笑语也统言之曰礼其中之揖让进退有仪可象者谓之仪仪者容也卒郑云尽也度法也言礼仪尽合法度也祭饮而曰笑语者古者于旅也语礼也获得也卒获言尽得其时宜也坊记子云七日戒三日斋承一人焉以为尸过之者趋走以致敬也醴酒在室醍酒在堂澄酒在下示民不淫也尸饮三众宾饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获又按礼器云周旅酬六尸曽子曰周礼其犹醵与注云使之相酌也后稷之尸发爵不受旅疏云旅酬六尸谓祫祭时聚羣庙之主于太祖后稷庙中后稷在室西壁东向为发爵之主尊不与子孙为酬酢余庙尸凡六在后稷之东南北对为昭穆更相次序以酬也周礼其犹醵与者醵敛钱共饮酒也凡相敌敛钱饮酒必非忘怀之酌得而遽饮必令平徧不偏颇与周礼次序旅酬相似也是则旅酬之礼在尸亦有之但以章中有为宾为客一语故知非言尸旅酬也格通作徦説文云至也按徦字从彳故有至义以与假形相似遂通作假説文引易王徦有庙今文作假是也假音又与格同遂通作格説文引书假于上下今文作格是也再变而讹防忘其本神保是格言其礼节之备而情意欢洽如此故神安之而来至也上章既言是飨矣至此始言是格者前犹自孝孙之心想像之此则合庙中与祭者皆想像之亦如在之意客酌主人曰酢主人有献客必有酢理之当然神报孝孙以万夀之福亦孝孙之所自致耳神何私厚于其间哉】　我孔熯矣式礼莫愆【先韵亦叶真韵起巾翻丰本作諐】工祝致告徂赉孝孙【叶先韵苟縁翻亦叶真韵须伦翻】苾【文选注作馥】芬孝祀【叶职韵见首章】神嗜【释文丰本俱作耆】饮食【职韵】卜尔百福【叶职韵见首章】如防如式【职韵】既齐既稷【职韵丰本作畟】既匡【陆徳明本作筐丰本作匚】既勑【职韵苏子繇本大全朱传丰本俱作敕按勑本音赉世讹与敕同音久矣】汞锡尔极【职韵】时万时亿【职韵　赋也我郑云我孝孙也孔甚也熯説文云干貌朱子云竭也陈氏云按左传云外彊中干马劳如是人亦如之久劳而干竭也式説文云法也式礼与礼仪卒度同意莫通作无音之近也愆説文云过也言礼行既久孝孙之筋力宜甚竭矣而取法于礼终无有过差敬之至也工官也百工之工凡能其事者皆称工故官以工称今曰工祝葢周礼大祝之官也又有小祝然其职止于佐大祝凡大祭祀皆大祝主之郊特牲云尸神像也祝将命也言设祝以传达尸之辞命也致告者致尸意以告主人使受嘏也按主人受祭福其名曰嘏徂往赉赐也祝承尸命以嘏之物往予主人即下文言既齐既稷是也按少牢礼畧云佐食取黍抟之以授尸尸执以命祝祝受以嘏于主人特牲礼畧云佐食抟黍授祝祝受尸尸受以菹豆执以亲嘏主人夫特牲乃士礼而尸亲嘏少牢为卿大夫礼而尸命祝嘏当是以尸之尊卑不同若天子之尸其尊更甚则其命工祝徂赉焉宜也苾芬孝祀以下皆祝所传嘏辞也苾説文云馨香也芬説文云艸初生其香分布荀子注云花草气香也愚按此当指黍稷言书曰黍稷非馨明徳惟馨明黍稷有馨颂所谓有飶其香有椒其馨者也祭以酒食为主而此诗又为农事既成而作故云然嗜喜也郑云女以孝敬享祀神乃歆嗜女之饮食也卜者前知之谓尔尔孝孙也防者数问多少之辞如防犹言如干也即所云百福之数也如式之如如之也式法也福以配徳其多寡大小若有法式存焉尔之孝徳盛则福亦自然盛故先知尔之膺受百福其繁骈之数如许必皆如其法式也言其福与其徳相当也齐即周礼五齐之齐一曰泛齐二曰醴齐三曰盎齐四曰缇齐五曰沈齐谓之齐者郑谓每有祭祀以度量节作之若祫祭备五齐禘祭备四齐时祭备二齐也既齐如后世之饮福酒周礼郁人大祭祀受举斝之卒爵而饮之注云斝受福之嘏声之误也王酳尸尸嘏王比其卒爵也郁人受之稷即黍稷之稷按郊特牲云祭黍稷加肺祭齐加明水报隂也以黍稷与齐对举与此诗言既齐既稷同但此止言稷不言黍者以稷为五谷之长稷所以为五谷之长者罗愿谓稷中央之谷月令中央土食稷与牛五行土为尊故五谷稷为长也陶唐之世名农官为后稷其祀五谷之神与社相配亦以稷为名以为五谷不可徧祭祭其长以该之程大昌云职方氏并州宜五稷郑谓黍稷麦稻菽后稷社稷皆取此以其该五种名之也匡説文云饭器筥也象形后人加竹作筐既匡者郑云天子使宰夫受之以匡愚按此连上文既稷言卽所以盛稷也又按少牢礼畧云尸又三饭主人洗爵酌酒酳尸尸卒爵酌醋主人主人拜受爵尸执黍命祝嘏于主人主人坐奠爵受黍哜之诗怀之实于左袂执爵以兴卒爵出宰夫以笾受啬黍主人尝之纳诸内酳之为言羡也旣食之而又饮之所以乐之也醋酢同字哜之为言尝也诗之为言承也曰啬黍者收敛曰啬明丰年乃有黍稷也特牲礼畧云尸又三饭主人洗角升酌酳尸尸卒角酌以醋主人主人拜受角进聴嘏尸执黍亲嘏主人诗怀之实于左袂卒角出写啬于房祝以笾受二礼畧同惟用爵与用角异祝嘏与尸嘏异而嘏皆用黍今此用稷者明天子之礼亦当与卿大夫异也先受酌而后受黍亦与此先旣齐而后旣稷同勑当作敕説文云诫也旣勑者郑云祝则释嘏辞以勑之也永长也锡通作赐説文云予也极者至善之称徐云极者屋脊之栋也今人谓高及甚为极义出于此愚按此尔极当与思文之诗立我烝民莫匪尔极同解王者重民之事使民皆有以遂其生复其性善莫至焉时万时亿仍以稼穑所获言时万犹言万斯箱也时亿犹言我庾维亿也言尔孝孙旣饮我所赉之齐矣旣受我所赉之稷而旣盛之以筐矣旣又聴我所勑之嘏辞矣自今而后其长俾尔务农重本有极至之盛德而嵗嵗所获或以万计或以亿计无少歉焉周王业起于农诗咏飨祀丰洁又皆本于农故其言如此天子嘏辞无所见惟天保之诗云君曰卜尔万夀无疆及此诗皆天子嘏辞也若少牢嘏辞云皇尸命工祝承致多福无疆于汝孝孙来汝孝孙使汝受禄于天宜稼于田眉夀万年勿替引之则卿大夫嘏辞也田乃粢盛之所自出故卿大夫嘏辞亦以宜稼于田为言则此章嘏辞之防可知矣周语虢文公云夫民之大事在农上帝之粢盛于是乎出民之蕃庶于是乎生事之供给于是乎在和协辑睦于是乎兴财用蕃殖于是乎始敦厐纯固于是乎成王事惟农是务乃能媚于神而和于民矣则享祀时至而布施优裕也此可与永锡尔极互相发祝嘏为行礼终事疑天子之礼或当如此礼运孔子曰后圣有作作其祝号酒以祭荐其血毛腥其俎孰其殽与其越席疏布以幂衣其澣帛醴醆以献荐其燔炙君与夫人交献以嘉魂魄是谓合莫然后退而合亨体其犬豕牛羊实其簠簋笾豆硎羹祝以孝告嘏以慈告是谓大祥此礼之大成也据此所言行礼次序与此诗雅相彷佛不必泥于特牲少牢之文耳】礼仪旣备【寘韵】钟鼓旣戒【叶寘韵居吏翻】孝孙徂位【寘韵】工祝致告神具醉止【纸韵丰本作只】皇尸载起【纸韵】鼓钟送尸【支韵】神保聿归【叶支韵读如妫俱为翻】诸宰君妇废彻不迟【支韵】诸父兄弟备言燕私【支韵　赋也备本作葡説文云具也礼仪旣备者言祭礼中之仪节无不具举也戒通作诫説文云敕也谓警敕也钟鼓旣戒者孔云谓击钟鼓以告戒庙中之人言祭毕也徂位郑云往位堂下西面位也孔云特牲告利成之位云主人出立于户外西面少牢告利成之位云主人出立于阼阶上西面特牲少牢皆西面故知天子之位亦西面也致告朱子云祝传神意告利成于主人按少牢礼于主人出之下云祝出立于西阶上东面告曰利成祝入尸谡特牲礼于主人出之下云祝东面告利成尸谡注云利犹养也成毕也言孝子之养礼毕也谡起也二礼之告利成皆在祝与主人同出之后祝以利成告主人非告尸也孔云孝子之事尸有尊亲及宾客之义命当繇尊者出让当从賔客来礼毕义繇于尸非主人所当先发故二礼皆言祝告主人以利成也此下文神具醉止正致告之辞即告利成之意具通作俱偕也孔云言皆醉者所祭羣庙非止一神故也愚按此小祫之祭也解己见前朱子云鬼神无形言其醉者诚敬之至如见之也皇大也君也加尸以皇尊称之也古者祭必立尸所以象神特牲是士礼少牢是大夫礼并皆有尸又祭统云君执圭瓉祼尸是诸侯有尸也又周礼守祧职云若将祭祀则各以其服受尸是天子有尸也天子以下宗庙之祭皆用同姓之嫡故祭统云夫祭之道孙为王父尸所使为尸者于祭者子行也父北面而事之所以明子事父之道也注云子行犹子列也祭祖则用孙列皆取于同姓之嫡孙也疏云主人为欲孝敬己父不计己尊而北面事子行则凡为子者岂得不自尊事其父乎是见子事父之道也而仪礼疏则云大夫士以孙之伦为尸皆取无爵者无问成人与幼皆得为之若天子诸侯虽用孙取卿大夫有爵者为之故鳬鹥祭尸之等皆言公尸是已又何休公羊注云礼天子以卿为尸诸侯以大夫为尸卿大夫以下以孙为尸坊记子云祭祀之有尸也宗庙之有主也示民有事也以此坊民民犹忘其亲郑云载之言则也尸节神者也神醉而尸谡鼓钟之鼓从支与钟鼓之鼓从支不同彼二器并作此则以击钟为主所谓金奏也周礼大司乐凡乐事大祭祀宿县遂以声展之尸出入则令奏肆夏钟师掌金奏以钟鼓奏九夏肆夏其一也九夏掌于钟师先击钟次撃鼓以金为奏乐之节故但言鼓钟耳李如圭云尸在庙门外则疑于臣故送迎尸皆以庙门为防郑云神安归者归于天也孔云神尸相将神无形故尸象焉罗泌云夫神犹火也火生无形因物显照物尽而火熄神本无方因物显用物尽而神藏是故火非可尽也而在物者为可尽神非可尽也以其在物者有可尽之理也白虎义曰祭之所以尸以其虚无而寂寞也视之无形聴之无声升自阼阶仰视榱桷俯察几筵其器存而人亡思慕哀伤无所写泄故坐尸而食之毁损其馔欣然若亲之饱其醉若神之醉也诗云神具醉止皇尸载起鼓钟送尸是故侑神尸入举角妥尸食为之节及乎酌盎醉尸有至沾醉旅酬降冕则尸弁而舞之以尽神也陈旸云祭之日乐与哀半飨之必乐己至必哀乐以迎来哀以送往也然则鼓钟送尸神保聿归则反乐而不哀者岂孝子之情也哉哀以送往孝子之心也鼓钟送尸先王之礼也以礼废心则不仁以心忘礼则不智二者并行夫然后全之尽之也诸宰谓宰夫之属孔云周礼宰夫无彻馔之文惟膳夫云凡王祭祀则彻王之胙俎注谓膳夫亲彻胙俎胙俎最尊也其余则其属彻之然则彻馔者膳夫也言诸宰者以膳夫是宰之属官宰膳皆食官之名故系之宰言诸者序官膳夫上士二人中士四人下士八人故言诸也周礼九嫔凡祭祀賛后荐彻豆笾知君妇彻笾豆耳余馔诸宰彻之又按特牲礼云宗妇彻祝豆笾入于房彻主妇荐俎则君妇所彻亦可例推废郑云去也彻本训通以除去其碍乃得开通又训为去迟徐缓也不迟有二义朱子云以疾为敬亦不留神惠之意也严云不以礼终而惰也皆通诸父伯父叔父也言者语辞燕通作宴宴之为言安也饮以合欢安之意也对异姓言则同姓为私孔云诸父兄弟留之使皆备具我当与之燕而尽其私防也郑云祭祀毕归宾客豆俎同姓则留与之燕所以尊宾客亲骨肉也今按归宾客豆俎礼无明文惟孔子世家云鲁郊不致燔肉于大夫孔子不脱冕而行是亦归俎之一证至祭末有馂古之君子以为惠术祭统所称尸谡君与卿四人馂君起大夫六人馂大夫起士八人馂士起各执其具以出陈于堂下百官进彻之凡馂之道每变以众其礼何彬彬也即少牢礼亦以四人馂特牲礼亦以二人馂而此独不之及抑畧之与若中庸以燕毛序齿列于旅酬建贱之后以为武王周公所作自是此诗燕私之礼然窃怪祭以当日燕亦以当日而又有馂之一节襍于其间即穷日之力将不暇给甚矣古人之勤于行礼也尚书传云宗室有事族人皆侍终日大宗己侍于宾奠然后燕私燕私者何也已而与族人饮也陈祥道云先王之于同姓有时燕焉有因祭而燕焉国语曰时燕不淫此时燕也诗曰备言燕私坊记曰因其酒肉聚其宗族以教民睦此因祭而燕也其礼之详虽不可考要之服皮弁服宰夫为主异姓为宾其物殽烝所以合好也其食世降一等所以辨亲疏也昭穆以序之所以明世次也夜饮以成之所以别异姓也若夫几席之位升降之仪脱屦而坐立监相礼羞庶羞以尽爱爵乐无箅以尽驩其大率葢与诸侯燕礼不异诸侯燕族人与父兄齿虽王之尊葢亦不以至尊废至亲也特牲馈食礼祝告利成彻庶羞设于西序下郑氏谓彻庶羞置西序下者为将以燕饮与繇是观之燕族之礼不特天子诸侯而已又特牲礼注云自尸祝至于兄弟之庶羞宗子以与族人燕饮于堂内宾宗妇之庶羞主妇以饮于房】　乐具入奏【叶屋韵昨木翻】以绥后禄【屋韵】尔殽【丰本作肴】既将【叶阳韵见二章】莫怨具庆【叶阳韵见二章】既醉既饱【叶有韵补苟翻】小大稽首【有韵】神嗜【丰本作耆】饮食使君夀考【叶有韵去九翻】孔惠孔时维其尽【轸韵】之子子孙孙勿替引【轸韵】之【赋也孔云以上章云备言燕私故此即陈燕私之事以祭时在庙燕当在寝故言祭时之乐皆复来入于寝而奏之燕祭不得同乐而云皆入者歌咏虽异乐器则同故皆入也朱子云凡庙之制前庙后寝祭于庙而燕于寝具备也奏者上进之义凡乐一更端为一奏进而动其声也绥安也后后日也禄説文云福也此主君言孔云宗族不亲则公室倾危故骨肉欢而君之福禄安钱天锡云诸父兄弟昔本一身假庙之典所谓尊祖敬宗亦以展亲睦族也燕私一举至防旁洽太和流行实为受福之本非僣慢也殽当作肴徐云谓肉已修庖之可食者黄佐云即祭祀所彻之殽也将奉持而进之也尔殽旣进神惠均皇防洽与祭之人无有怨者中庸所谓亲亲则诸父昆弟不怨也具通作俱偕也庆贺也欢洽而相庆贺也莫怨具庆一反言一正説非有二义醉説文云卒也各卒其度量不至于乱也饱説文云厌也小大谓辈行之尊卑年齿之长幼即诸父兄弟也稽首头拜至地也孔云神嗜饮食以下即庆辞也愚按此亦名为嘏少牢云上籑亲嘏曰主人受祭之福胡夀保建家室即此类也籑馂同宇神嗜饮食以祭时言朱子云向者之祭神旣嗜君之饮食矣是以使君夀考也孔惠孔时复賛其祭之美孔甚惠顺也时诮春祠夏禴秋尝冬烝之时郑云甚顺于理甚得其时祭统云贤者之祭也必受其福非世所谓福也福者备也备者百顺之名也无所不顺者之谓备言内尽于己而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭又云夫祭之为物大矣其兴物备矣顺以备者也其教之本与是故君子之教也外则教之以尊其君长内则教之以孝于其亲是故明君在上则诸臣服从崇事宗庙社稷则子孙顺孝尽其道端其义而教生焉君子之教也必繇其本顺之至也祭其是与又云孝子之事亲也祭则观其敬而时也祭义云祭不欲数数则烦烦则不敬祭不欲疏疏则怠怠则忘是故君子合诸天道春禘秋尝维其尽之指此祭毕而燕见其礼无所不尽也子子孙孙子复生子孙复生孙也替尔雅云废也引尔雅云长也谓伸之而使长也郑云谓子孙勿废而长行之按尔雅云子子孙孙引无极也舍人云子孙长行美道引无极也】楚茨六章章十二句【辅广云或谓采荠即楚茨也今按楚茨在郑时本尚为楚荠而言抽其棘亦采之义周礼乐师之教乐仪大驭之驭王路皆言行以肆夏趋以采荠先儒以时迈之诗为肆夏为其中有肆于时夏之语而周礼载尸出入奏肆夏则肆夏采荠皆祭祀时所奏祭祀乃礼之大者故车步皆视之为节惜古文散逸无可考据若序所云刺幽王也政烦赋重田莱多荒饥馑降丧民卒流亡祭祀不飨故君子思古焉今观此诗与信南山等篇始终皆称美丰登祭祀之盛无一亳防防不满之意其非衰世之诗甚明子贡传谓所以劝农也似亦惑于豳雅之説朱子直以为述公卿有田禄者力于农事以奉其宗庙之诗则祭礼之见于少牢馈食者初无钟鼓送尸之礼即此已可证其非矣又况涤牛燕毛皆天子之礼乎】<br />

                    <br>
                        　　信南山冬祫烝之礼也【左成二年晋师及齐战于宰齐师败绩齐侯使宾媚人致赂晋人不可曰必使齐之封内尽东其亩对曰先王疆理天下物土之宜而布其利故诗曰我疆我理南东其亩今吾子疆理诸侯而曰尽东其亩而已唯吾子戌车是利无顾土宜其无乃非先王之命也乎愚按左传旣以此为先王之命则此诗之作于周初无可疑者大指与楚茨畧同葢为冬祭而作篇中旣言献之皇祖又言享于祖考所谓祫烝者也赵汸云烝尝皆祫与祠礿不同烝尝葢丰于祠礿烝又丰于尝尝以尝新为名烝众也可以荐者众也详见楚茨篇】<br />
　　信彼南山维禹甸【叶先韵亭年翻亦叶真韵他邻翻周礼注云四丘为甸甸读与维禹敶之之敶同疏云甸作敶出韩诗】之畇畇【陆德明本作周礼注作防防杨慎本作均均】原隰会孙田【先韵亦叶真韵他因翻】之我疆我理【纸韵】南东其亩【叶纸韵母鄙翻赋也信彼南山与节彼南山文法正同信通作伸蜿蜒之貌与引而伸之同义指山之左右前后所绵亘也】<br />
　　【易屈信相感周礼侯执信圭俱与伸通用南山终南山也禹贡所云荆岐旣旅终南惇物即此王制天子之田方千里周礼职方氏辨九服之邦国方千里曰王畿周都镐京终南山在王畿之内所谓天子之田也诗所言乃天子祀事而推本于重农咏南山即咏畿内之地云耳非以山言也治田出谷税曰甸王畿名甸禹贡五百里甸服是也若此甸乃丘甸之甸与上文二甸不同周礼少司徒职云九夫为井四井为邑四邑为丘四丘为甸四甸为县四县为都以任地事而令贡赋旧説谓以孟子方里为井计之则邑方二里丘方四里甸方八里甸之言乗也以其于车赋出长毂一乗也赋者出车徒给繇役之名以甸为赋兵车一乗之始故此诗以甸言于甸之外四旁各加一里除以为治沟洫之用而不出税则为方十里之成也县都就四层累起数亦如之县方四十里都方八十里旁各加十里则是方百里名为一同孔颖达云论语注引司马法云井十为通通十为成成出革车一乗是据成方十里出车一乗也左传服注引司马法云四邑为丘有戎马一匹牛三头是曰匹马丘牛四丘为甸甸六十四井出长毂一乗马四匹牛十二头甲士三人步卒七十二人戈楯具备谓之乗马是据甸方八里出车一乗也二者事得相通故各据一焉且井邑丘甸出于周法今谓禹亦丘甸之者礼运説大道既隠而曰以立田里是则三王之初而有井甸田里之法也论语説禹尽力乎沟洫与匠人井间有洫同也臯陶谟畎浍距川与匠人同间有浍专达于川同也是则丘甸之法禹之所为左传少康之在虞思有田一成有众一旅则十里为成非周之赋法也李氏云老苏亦谓井田之兴其始于唐虞之世非唐虞之世则周之世无以成唐虞啓之以至夏商之世稍稍葺治至周而大备孟子言夏后氏五十而贡殷人七十而助周人百亩而彻其实皆什一也以贡助彻皆本于什一若非丘甸之法何以能行什一之法也刘公瑾云禹平水土大舜美其功曰地平天成万世永赖今考于诗尤信也其见于小雅则有此诗大雅则曰丰水东注维禹之绩又曰奕奕梁山维禹甸之鲁颂则曰纉禹之绪商颂则曰禹敷下土方又曰设都于禹之绩可以见禹力之存人心可以见人心之知所本也邓元锡云首章慕稷功也禹暨稷奏平成之烈烝民粒焉言禹甸稷功于禹时成也不斥言稷言曽孙着之矣又呉越春秋称禹乗四载以行川始于霍山集五岳因引此诗其意谓南岳一名霍山即此诗所云南山者也今按禹治水功首冀无始于南岳之事此説妄也畇畇尔雅云田也毛传云垦阙貌愚按説文无畇字疑当作均字或匀字因其言田事遂加田于其旁未必真古文也均者平也匀亦均也周礼少师徒职云乃均土地以稽其人民而周知其数上地家七人中地家六人下地家五人言一家男女七人以上则授之上地所养者众也若五人以下则授之以下地所养者寡也又大司徒职云不易之地家百畮一易之地家二百畮再易之地家三百畮言不易之地嵗种之地美故家百亩一易之地休一嵗乃复种地薄故倍之也再易之地亦以类推凡此皆均之意也均于原又均于隰曰畇畇也必以原隰为言者大司徒职云以土防之法辨五地之物生一曰山林二曰川泽三曰丘陵四曰坟衍五曰原隰五地之内可为田者惟坟衍原隰耳尔雅云高平曰陆可食者曰原释名云下湿曰隰隰蛰也蛰隰意也春秋传云井衍沃牧隰皋衍沃即坟衍地之美者九夫为一井下隰高皋之地即原隰乃地之不美者郑谓九夫二牧二牧而当一井也均及于此而后井地始均故但指言原隰也黄子道周云地不中于绳墨则漆林柘材兴焉丘陵险阪则阨塞牢潴成焉原隰可垦则阡陌畎亩形焉三易再易之田定其准直则民志平焉曽孙承宗庙者谓天子也孔云曽者重也自曽祖以至无穷皆得称曽孙是为逺辞郊特牲云称曽孙某谓国家也郝敬云曽孙虽事神之通称实莫大乎天子故武王自称有道曽孙在诸侯如貍首之曽孙侯氏春秋传之曽孙蒯瞆周礼考工记之祝侯曰诒女曽孙诸侯百福自诸侯以下礼卑名小分轻不足举矣吕祖谦云周自后稷教民播种于诗言后王务农者皆本之后稷而谓之曽孙也曰田之者井牧相兼以成田田尽乎原隰则无遗田可知故但据原隰而言也我指曽孙也玩我疆我理二句则知此诗所言曾孙乃立法定制者序传以为成王理葢近之刘彛云田法成于禹稷久矣文武旣有天下而周公辅弼成王广五服为九服推后稷之法以践禹功遂成畎浍于天下陈祥道云禹贡于九州之地或言土或言作或言乂葢禹平水土之后有土焉而未作有作焉而未又则于是时人工未足以尽地力故家五十亩而已沿歴商周则田寝开而法备矣故商七十而助周百亩而彻观此诗所言则法畧于夏备于周可知季本云按緜之诗太王迁岐之初已疆理矣然太王所疆理者殷人七十亩之助周旣有天下则复开拓覈定之而为百亩之彻也疆説文云界也曰我疆者疆之也毛云畵经界也愚按后章言疆场疆为大界场为小界此可以明疆之义谓八家同井之疆也大司徒职云辨其邦国都鄙之数制其畿疆而沟封之疆以沟为限同井有沟亦其证也我理毛云分地理也按下文言南东即地之理亩势宜南则同井皆南亩势宜东则同井皆东也田寛一步长百步为亩本作畞从田从十久声徐云十四方也韦昭云下曰畎髙曰亩亩陇也按畎乃陇中水道古作六畎为一亩对亩则畎为下对畎则亩为高亩即田身是也刘公瑾云地之势东南下水势皆趋之故顺其势以为遂为沟而或南其亩东其亩也按遂横则沟从遂从则沟横刘彛所云其遂东入于沟则其亩南矣其遂南入于沟则其亩东矣是也遂乃百亩之遂沟乃同井之沟而周礼考工记所载其制各别周礼遂人职云凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿郑注以为此乡遂用沟洫之法也考工记云匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专达于川郑注以为此都鄙用井田之法也陈及之驳之云周制井田之法通行于天下安有内外之异哉遂人言千夫有沟以一直度之也凡十夫之田之首必有一沟以泻水以方度之则方一里之地所容者九夫其间广四尺深四尺谓之沟则方一里之内凡四沟矣两旁各一沟中间二沟至于沟洫亦然若川则非人力所能为故匠人不为川而云两山之间必有川焉遂人万夫有川亦大约言之耳大概水泻于沟沟水泻于洫洫水防于浍浍水泻于川其纵横因地势之便利遂人匠人皆以大意言之遂人以长言之故曰以达于畿匠人以方言之故止于同耳又云遂人所言者积数也匠人所言者方法也积数则计其所有者言之方法则积其所圆之内名之其实一制也又按风俗通云南北曰阡东西曰陌或云河南以东西为阡南北为陌愚谓二説皆有之繇亩之南东无定故阡陌之为南为东亦无定但陌之名从于遂洫阡之名从于沟浍葢陌之为言百也遂洫之或南或东而径涂因之则遂间百亩洫间百夫而径涂为陌矣阡之为言千也沟浍之或南或东而畛道亦因之则沟间千亩浍间千夫而畛道为阡矣孟子以沟浍皆盈连言亦形势相合之验也又虞书云濬畎浍距川始于濬畎终于濬浍其制亦与考工记合一説田事喜阳而恶隂东南向阳则茂盛西北傍隂则不实亦通又郝云南东其亩者概率土而言也周京偏据西北天地之势西北高而东南下故其田之膏沃与疆理之功莫逺于南而极于东文王化行亦止南国王制云东田大雅江汉云于疆于理至于南海成王时周公东征至于海隅奄徐淮夷之土始归版图故曰南东其亩是説亦自新创但左传南东之解甚明不必从自首章至黍稷彧彧先从田事説起为祭祀张本与楚茨前八句同意】　上天同云【文韵】雨雪雰雰【文韵】益之以霡【丰本作霡】霂【屋韵】旣优【説文作瀀】旣渥【叶屋韵乌谷翻】旣霑旣足【叶屋韵读如祝子六翻】生我百谷【屋韵　赋也尔雅冬为上天朱子云同云云一色也将雪之候如此陆佃云夏则天降而下冬则天升而上燠则云阳而异寒则云隂而同雨雪解见北风篇雰雰毛传云雪貌按説文雰即氛字云祥也与雪无涉当通作纷纷之为言乱也世説谢太傅于雪日内集谓儿女曰白雪纷纷同此彭执中云蝗产子于地至春夏而出地若冬有雪寒气逼之深入于地春夏不能出矣一雪入地三尺三雪则入地九尺故三白为丰年之兆也谚云要宜麦见三白孔云积雪是年之前冬以此章言谷之生下章言其成熟举一年之生成以为首尾之次非复言嵗初嵗末限以同年耳愚按此诗作于冬祭之时因纪述旧冬之事见一嵗之田功所自始也益又加也尔雅云小雨谓之霡霂陆云霡者膏润入土如人之脉霂者霂歴霑渍如人沐头惟及其上枝而已根不濡也霂言其上霡言其下董子云太平之世雨不破块润叶津茎而已矣优通作瀀説文云泽多也渥韵会云厚渍貌此指雪言以泽之瀀而渍者渥也霑説文云雨□也□者濡也足满足也此指雨言以其仅止于防濡而用已足也陆云三农之事雪则欲盛而遍也雨则欲微而润也葢丰年之冬必有积雪其春必有小雨故是诗雨言小雪言盛也雪则欲其盛矣然又欲其润泽之甚周也故继之曰旣优旣渥雨则欲其防矣然又欲其膏润之仅足也故继之曰旣霑旣足葢骤雨不如久雪之入土深且无泛溺又可以覆阳于根箸也愚按天泽旣充斯土膏饶洽故能生我众谷也】　疆埸翼翼【职韵】黍稷彧彧【叶职韵越逼翻】曾孙之穑【职韵】以为酒食【职韵】畀我尸宾【真韵亦叶先韵畀眠翻】夀考万年【先韵亦叶真韵奴因翻赋也疆埸皆田界之名疆乃八家同井之界畔埸乃一夫百亩之界畔埸通作易张晏云田至此易主故曰易翼翼者言疆之左右又有疆之左右又有　如鸟之有两翼也彧説文云有文章也或种黍或种稷交错成文曰彧彧疆埸翼翼承首章】<br />
　　【我疆我理言黍稷彧彧承次章生我百谷言而意重在黍稷谓可取以奉祭祀也孔云上言百谷此独言黍稷者黍稷为谷之长故特言之也説文云谷可收曰穑同井之中有公田其稼皆天子所有故曰曽孙之穑畀説文云相付与也与尸谓酌齐献尸及献熟食是也与宾谓助祭之宾于祭末行献酬之礼是也郑云尊尸与宾所以敬神也敬神则得夀考万年此章及下章皆先事拟议之辞至五六章方言祭时事】　中田有庐【鱼韵】疆【外传作壃】埸有【本麻韵当叶鱼韵读如居斤于翻】是剥是菹【虞韵】献之皇祖【麌韵】曾孙夀考【叶麌韵謮如苦孔五翻】受天之祜【麌韵　赋也中田公田也一井九百亩其中百亩为公田也庐説文云寄也秋冬去春夏居孔云古者宅在都邑田于外野农时则出而就田须有庐舍以便其农事食货志云理民之道地着为本故必建步立畮正其疆界六尺为步步百为畮畮百为夫夫三为屋屋三为井井方一里是为九夫八家共之各受私田百畮公田十畮是为八百八十畮余二十畮以为庐舍谷梁传云古者公田为居井灶葱韭尽取焉韩诗外传云公田余二十亩共为庐舍各得二亩半八家相保出入更守疾病相忧患难相救有无相贷饮食相召嫁娶相谋渔猎分得仁恩施行是以其民和亲而相好后汉书注云井田法庐舍在内贵人也公田次之重公也私田在外贱私也陈祥道云孟子曰五亩之宅树墙下以桑庐舍二亩半田中之居也廛亦二亩半国中之居也其在邑则春出于野其在野则冬入于邑考之于礼乡师巡国及野以施惠乡大夫辨国中之可任舍者乡士掌国中之狱则六乡之民莫不廛里于国中矣廛里所以奠居而庐舍特其宿息之地而已观遗人言十里有庐诗言庐旅庄周言蘧庐则田之有庐亦若此耳疆场有者郑云于畔上种按篇中三疆字其义皆同惟两场字防有分别上章场字分指九夫之场此场字则专主公田之场也葢八家各私其场以种果窳惟井畔之疆与公田之场理当属之于公故于此种植以尽地利所借以献皇祖者皆是之自出于民无与也周礼甸师掌帅其属而耕耨王籍以供齍盛祭祀共萧茅共野果窳之属场人掌国之场圃而树之果窳珍异之物以时敛而藏之凡祭祀宾客共其果窳果者枣李之类窳者瓠之类春夏于疆场之地种植诸品则名为圃秋冬诸品成熟筑之以蹂践禾稼则名为场也若去郊百里外曰甸天子籍田在焉则又特命甸师掌之也郊特牲云天子树华不敛藏之种言叶祗供一时之食非收敛久藏之种明不与民争利亦天子圃树之证又食货志云田中不得有树用妨五谷还庐树桑莱茹有畦瓠果蓏殖于疆场此则通指井九百亩之疆场耳陆佃云场言至此而易主矣至此易主今种于其上者以明百姓亲睦利与同井共之也葢古之人礼有让畔者义有灌者繇是而已按礼云祭上环是则为祭品所有故诗并及之环谓之脱华处也是剥言枣也剥之言击豳风八月剥枣是也特以枣为言者周礼笾人掌四笾之实唯馈食之笾属果品其实仅五物耳曰枣曰防曰桃曰干防曰榛实以枣居五物之首故苐举剥枣以该之也菹説文云酢菜也徐云以米粒和酢以渍菜也周礼豆人掌四豆之实朝事之豆其实韭菹菁菹茆菹馈食之豆其实葵菹加豆之实芹菹菭菹苟菹凡七菹其羞豆之实则无菹也诗言疆场所植非特有可以祭而已又有于是而剥以用之者于是而菹以用之者但言剥菹而不言其物以惟枣用剥言剥则知其为枣菹惟七种言菹则知其为七菹也旧説以剥菹皆主言按礼为天子削者副之为国君削者华之副言析也旣削又四析之也华若草木之华中裂之不四祈也是皆有剥削之义惟菹无用者仅见于齐民要术载菹之法云浄洗令燥盐揩之以盐和酒糟令有盐味不须多合藏之蜜泥口软而黄便可食大者六破小者四破五寸防之广狭尽之形又云长四寸广一寸但此菹乃后世所用以供口体之奉非古祭礼所有故知菹防非指也菹非指则剥亦非指矣祭统云水草之菹陆产之醢小物备矣三牲之菹八簋之实美物备矣昆虫之异草木之实隂阳之物备矣凡天之所生地之所长苟可荐者莫不咸在示尽物也外则尽物内则尽志此祭之心也郊特牲云恒豆之菹水草之和气也其醢陆产之物也加豆陆产也其醢水物也笾豆之荐水土之品也不敢用常防味而贵多品所以交于神明之义也非食味之道也仪礼注云凡进物曰献皇君也加祖称皇尊之也除祢而上皆称祖时祭当及祢而苐言祖者孔谓据逺可以兼近是也祜説文云福也尔雅云厚也使曾孙得夀考之福而为天所加厚也】　祭以清酒【有韵亦叶麌韵兹五翻】从以骍牡【有韵亦叶麌韵满补翻】享于祖考【叶有韵去九翻亦叶麌韵见第四章】执其鸾刀【豪韵】以啓其毛【豪韵】取其血膋【叶豪韵鲁刀翻説文作膫　赋也清酒朱子云清洁之酒郁鬯之属也郊特牲云周人尚臭灌用鬯臭郁合鬯臭隂达于渊泉灌以圭璋用玉气也旣灌然后迎牲致隂气也孔云祭之礼先以郁鬯降神然后迎牲此下有鸾刀谓杀牲祭时则骍牡在其上据迎牲时清酒又在其上明据灌时春官鬰人掌祼器凡祭祀之祼事和鬰鬯以实彛而陈之祼者灌祭之名是祀祼用郁鬯也天官酒正辨五齐之名一曰泛齐二曰醴齐三曰盎齐四曰缇齐五曰沈齐辨三酒之物一曰事酒二曰昔酒三曰清酒清酒今之中山冬酿接夏而成者也何知诗清酒非三酒之清酒者以言祭以清酒则以清酒祭神也三酒卑于五齐非裸献所用故司尊彛凡六尊之酌郁齐献酌醴齐缩酌盎齐涚酌凡酒修酌郑注差次之云四者祼用郁齐朝用醴齐馈用盎齐诸臣自酢用凡酒然则三酒乃是诸臣之所酢用之以献神故知诗之清酒非三酒之清酒也又郑以清为酒愚按礼运酒在室醴醆在户粢醍在堂澄酒在下葢苐设之而不用与此无涉也马赤色曰骍以牲色赤亦名骍牡説文云畜父也郊特牲云牲用骍尚赤也又周礼牧人职云凡阳祀用骍牲毛之隂祀用黝牲毛之望祀各以其方之色牲毛之旧説谓阳祀祭天及宗庙隂祀祭地及社稷望祀祭五岳四镇四渎也凡三代各尊其所尚之色周人尚赤而惟阳祀用骍葢重其礼以别于凡祭也然此所言从以骍牡及下文启其毛取血膋亦苐以牛为主葢牛乃牲之大者周礼大司徒奉牛牲羞其肆祭义谓卿大夫毛牛而説文亦解膋为牛肠脂是也享者祭宗庙之名周礼大宗伯以吉礼事天神地示人鬼人鬼者宗庙也于天神曰祀于地示曰祭于人鬼曰享享有六以肆献祼享先王谓大祫也以馈食享先王谓禘也以祠春享以禴夏享以尝秋享以烝冬享若此诗所言则冬享耳考谓祢也礼记云生曰父死曰考白虎通云考成也言有成德也冬烝合祭七庙自始祖而下以至于祢故以祖考并言郑云享于祖考纳亨时也孔云周礼太宰云及纳亨賛王牲事纳亨者谓牵牲入庙将杀授亨人故谓之纳亨也纳亨而谓之献于祖考者地官充人云硕牲则賛注云賛助也助君牵牲入告肥是献之也鸾刀毛云刀有鸾者孔云鸾即铃也谓刀环有铃其声中节郊特牲云割刀之用而鸾刀之贵贵其义也声和而后防也言取其鸾铃之声宫啇调和而后防割其肉也陈祥道云夫和非防则牵防非和则刿故天以秋肃物而和之以兑圣人以义制物而和之以仁鸾刀以和济割亦此意也按执其鸾刀有二祭义云祭之日君牵牲穆答君卿大夫序从旣入庙门丽于碑卿大夫袒而毛牛尚耳鸾刀以刲取膟膋乃退注疏谓将杀牲故袒然则此卿大夫执之也祭统云及迎牲君执纼卿大夫从士执刍宗妇执盎从夫人荐涚水君执鸾刀羞哜夫人荐豆此之谓夫妇亲之注疏谓哜者哜肺也馈熟之时君以鸾刀割制所羞进哜肺横切之使不絶奠于俎上尸哜之故云羞哜又礼器云太庙之内敬矣君亲牵牲大夫賛币而从君亲制祭夫人荐盎君亲割牲夫人荐酒注疏谓亲制祭者杀牲已毕进血腥之时防制牲肝洗于郁鬯入以祭神于室亲割牲者荐熟时君亲割牲体也以上三事曰羞哜曰制祭曰割牲皆君执之也此下文言启毛取血膋与祭义合知是卿大夫执鸾刀也启告也楚语观射父云毛以示物韦昭云物色也启其毛者取毛之色以告于祖考郑笺所谓以告纯是也孔疏谓开其毛似难通所取之毛以耳毛为上所谓毛牛尚耳是也其色则赤色所谓从以骍牡者也取血以祭即所谓膟也观射父云血以告杀韦昭云明不因故也孔云若不杀则无血故以血告杀也又郊特牲云血祭盛气也疏谓血是气之所含故云盛气也愚按二义兼之始备郊特牲又云毛血告幽全之物也告幽全之物者贵纯之道也疏云血是告幽之物毛是告全之物告幽者言牲体肉里美善告全者牲体外色完具贵其牲之纯善之道也中善则血好外善则毛好也又血亦所用以燎也膋解见前取膋为备燔燎之用以告臭也先儒皆谓当朝践时祝取膟膋燎于炉入以告神于室始升牲首于室故郊特牲云取膟膋燔燎升首报阳也以升首在燔燎之后故知当朝践时也朝践之礼行于灌后亦谓之朝事谓早朝祭事也故祭义云建设朝事燔燎羶芗见以萧光以报气也羶即血膋芗即黍稷先儒又谓此朝践时之燎及荐熟时又有燎故郊特牲云萧合桼稷臭阳达于墙屋故旣奠然后炳萧合羶芗奠谓熟荐时也据此则一祭而前后有二燎未知然否】是烝是享【叶阳韵虚良翻】苾苾芬芬祀事孔明【叶阳韵谟郎翻】先祖是皇【阳韵】报以介福万夀无疆【阳韵　赋也烝冬祭名牲旣杀矣臭旣升矣于是行烝祭中享献之礼谓荐熟也荐熟之礼周礼谓之馈献亦谓之馈食此时始荐黍稷故以苾苾芬芬言苾芬解见楚茨篇馈食之荐不止于黍稷而独言苾芬者祭以黍稷为主也祀事孔明言自是而后所行祀礼又甚明备如执爨踖踖以至鼓钟送尸等事是也楚茨信南山同为一时之作楚茨详于后而畧于前自祭祊以前但以祀事孔明一语该之信南山详于前而畧于后自荐熟以后亦但以祀事孔明一语该之古人文字互见之妙如此先祖是皇解亦见楚茨篇福受于天而实先祖之所介助惟曾孙能致孝如此故先祖报以己所介助之福俾其万夀无疆而向所预拟为夀考万年受天之祜者皆非虚语矣张文潜云受莫大之福而其君有安宁夀考之乐此天下之至美极治之际也而其本出于仓廪之盈原隰之治田庐之修葢衣食不足于下则礼乐不备于上礼乐废则乱随之而起惟田事备而衣食丰衣食丰而礼乐备礼乐备而和平兴和平兴而人君有安宁夀考之盛此诗人深探其本要其终而言之序如此也邓云楚茨信南山二诗言天祐皇福万夀不一而足歆王也不知稼穑艰难不念小民之依亦罔或克夀周书戒之矣】<br />

                    <br>
                        　　信南山六章章六句【子贡传申培説篇名作南山序以为刺幽王也不能修成王之业疆理天下以奉禹功故君子思古焉此不过为毛传篇次所误其谬不待言矣子贡传以南山楚茨皆所以劝农而申培説亦以此为王者劝农而祷祝之诗皆似惑于朱子豳雅之説益信二书之为伪书也朱子云或疑楚茨信南山甫田大田四篇即为豳雅未知是否愚按此诗有从以骍牡之语明是周有天下所尚岂豳侯所有而楚茨辞指与此诗畧同亦皆一时所作特一言秋祊一言冬烝耳且我疆我理王事也鸾刀啓毛王礼也观其以曽孙田之配维禹旬之此其为曽孙何如者即诸侯不敢当而朱子乃以为公卿奉宗庙之诗何也】<br />
　　潜荐鱼于寝庙之乐歌【出申培説】与月令季冬渔人始渔同【出贾公彦周礼疏　月令李冬之月命渔师始渔天子亲往乃尝鱼先荐寝庙黄子道周云是荐鲔之终事也郑云天子必亲往视渔明渔非常事重之也孔颖逹云按仲秋以犬尝麻季秋以犬尝稻皆不云天子亲往今此亲往以四时荐新是其尝事鱼则非常祭之物故云重之也又云白虎通云王者不亲取鱼以荐庙故亲行非此则不可故隠五年公矢鱼于棠春秋讥之是也应氏云尝者试而验之也将荐于所尊故不敢轻也药必先尝膳必品尝此致敬于君与亲也大享帝则尝牺牲荐寝庙则尝鱼此致敬于天与亲也秋尝曰尝亦谓物已备成尝而后祭以致其孝也吕氏春秋所载与月令同惟淮南子尝鱼作射鱼似不足信鲁语宣公夏滥于泗渊里革防其罟而弃之曰古者大寒降土蛰发水虞于是乎讲罛罶取名鱼登川禽而尝之寝庙行诸国人助宣气也鸟兽孕水虫成兽虞于是乎禁罝罗矠鱼鼈以为夏槁助生阜也鸟兽成水虫孕水虞于是乎禁罝防设穽鄂以实庙庖畜功用也今鱼方别孕不教鱼长又行网罟贪无艺也贾公彦云取鱼之法歳有五月令孟春獭祭鱼此时得取矣一也季春荐鲔于寝庙即献人春献王鲔二也鼈人秋献鼈鱼三也王制云獭祭鱼然后虞人入泽梁与孝经援神契云隂用事木莱落獭祭鱼同时是十月取鱼四也潜诗季冬荐鱼与月令季冬渔人始渔同五也是一嵗三时五取鱼惟夏不取宣公夏滥于泗渊以其非时里革谏之愚按是诗以潜有多鱼为言明谓天寒鱼多潜藏其为月令季冬之荐鲁语大寒之取己无可疑但未详其作于何世孔谓周公成王太平泽及潜逃鱼皆肥美献之先祖神明降福作者述其事而为此歌亦无明据今姑从之】<br />
　　猗与【平声】漆沮【鱼韵】濳【正义释文薛君章句俱作涔小尔雅作橬】有多鱼【韵】有鳣有鲔【纸韵】鲦鲿鰋【丰氏本作□】鲤【纸韵】以享以祀【叶职韵逸职翻】以介景福【叶职韵笔力翻　赋也猗通作欵叹声也与通作欤説文云安气也徐锴云气缓而安也俗以为语末之辞猗与漆沮孔云可猗嗟而叹美欤此漆沮之二水也漆水一名同川水经谓之柒水云即浊水也雍大记云自同官县西境来经华原县合沮水华原今省入耀州沮水一名同官川水经云出北地直路县东过冯翊祋祤县北东入于雒一统志云在中部县南门外发源陜西通志云合慈马诸川经同官县北子午岭南流入耀州岔口与漆水合流按耀州即汉之祋祤也以漆沮二水合流于此故通名为漆沮水水经注以为柒沮水也但据注合流之后仍分为二其一水东南出者即此之漆沮水故柒水也絶白渠东迳万年县故城北又南屈更名石川水又南入于渭禹贡所谓导渭东过漆沮及此诗猗欤漆沮皆此水也其一水东出者仍名为沮循郑渠东迳当道莲芍粟邑等处又东北流注于雒则水经所谓入于雒者即此故先儒误传以为漆沮水一名雒水周礼职方氏雍州其浸渭雒正指此雒非河南之雒也然谓沮水因入雒而概名雒则可谓入渭之漆沮水混名雒则不可若大雅緜自土沮漆乃扶风之水与此无涉曹氏云漆沮之水上接泾渭下与河通所以多鱼濳朱子云藏之深也解頥新语云鱼喜濳郑云冬鱼之性定孔云冬月旣寒鱼不行孕性定而肥充故冬荐之毛传解濳为槮谓积柴水中令鱼依之止息因而取之按此则濳当通作橬小尔雅云鱼之所息谓之橬是也邓元锡駮之云猗其多也潜其深也取以时用有礼故足乐也于以祭受福矣柴而涔之薄围而取之是尽物之心也非王心也有鳣二句多鱼之实也鳣鲔详见硕人篇罗愿云鳣葢鲔之类常三月中从河上于孟津捕之淮水亦有之鲔出海三月从河上来许慎谓遡河而上能度龙门之浪则得为龙今巩县东雒度北崖上山腹穴旧説此穴与江湖通鳣鲔从此穴而来入河又云孔子曰食水者善游而耐寒谓鱼类也鳣鲔之类虽食于水而不正食水淮南子曰鹈胡饮水数斗而不足鳣鲔入口若露而死故鳣鲔不善游冬乃岫居入河而浮亦其验也水经注云巩县北有山临城谓之崟防丘其下有穴谓之巩穴直穴有渚谓之鲔渚成公子安大河赋曰鳣鲤王鲔暮来游周礼春荐鲔然非时及它处则无故河自鲔穴已上又兼鲔称吕氏春秋称武王伐纣至鲔水纣使胶鬲候周师即是也按周礼天官献人职云春献王鲔月令季春之月命舟牧覆舟五覆五反乃告舟备具于天子焉天子始乗舟荐鲔于寝庙夏小正则以二月祭鲔戴德为之传云祭不必记记鲔何也鲔之至有时美物也鲔者鱼之先至者也而其至有时谨记其时陆佃亦云鲔岫居至春始出而浮阳北入河西上龙门入漆沮见日而目故诗言漆沮及河通道此鱼今详鲔旣以三月问来鳣为鲔之类而来时又同于鲔且冬皆岫居则其非季冬所有明矣诗于下文诸鱼不言有而独于此二鱼言有者正以其从它处而来非漆沮所本有抑亦追昔日之辞不为此时季冬咏耳鲦説文云白鲦也其形纤长而白故曰白鲦又谓白鯈江东呼为鮂释鱼鮂黒鰦是也此鱼好游水上故庄子观于濠梁称鯈鱼出游从容以为鱼乐明遂其性也淮南子曰不得其道若观鯈鱼望之可见即之不可得此鱼好游也陆云鲦鱼形狭而长若条然故曰鲦也今江淮之间谓之□鱼性浮似鲿而白葢鲿从尝□谓之飱其义一也鲿鰋鲤解俱见鱼丽篇漆沮之鱼多矣于鳣鲔外独举四鱼者葢鲦善游鲿善飞其性浮鰋性偃鲤性俯其性沉今至冬而皆潜则凡为鱼之类者无所不潜矣又陆云先鲦后鲿先鰋后鲤者鲿大于鲦鲤大于鰋亦其美之递不如也享説文云献也祀説文云祭无已也以享指今日言以祀指后日言以介景福与楚茨篇义同诗言漆沮所有之鱼不独春时从河来者有鳣有鲔而已若鲦鲿鰋鲤之类皆二水所素饶兹于李冬之时取之以献寝庙继此以往祀典之脩复无嵗而不然以此邀祖考之佑则将助之以彰明可见之福也又按周礼献人凡祭祀共其鱼之鱻薧曲礼曰藁鱼曰商祭鲜鱼曰脡祭则王于凡祭祀其登俎者奚适而不用鱼哉特季冬纯用鱼而春荐新则専用鲔耳】潜一章六句【序及蔡邕独防皆以为季冬荐鱼春献鲔之所歌也按孟春而鱼陟负冰若以此诗为兼用之献鲔则据夏小正已在二月据月令且在三月于时鱼已不濳与诗语盭矣子贡传只存寝庙二字而其余阙文当亦同子夏之説以礼记荐鱼荐鲔皆在寝庙故也乃邹忠又引或者之説疑为祭漆沮之诗谓瓞所兴开源自本岂容无祭祭则岂无乐歌夫漆沮有二此近镐之漆沮非彼漆沮也乌得同之天作之篇与祀岐山一例哉】<br />
　　桑扈飨诸侯之礼也诸侯春见曰朝天子飨之疑即九夏中之骜夏【左传成二十三年卫侯飨苦成叔甯惠子相苦成叔傲甯子曰苦成家其亡乎古之为飨食也以观威仪省祸福也故诗曰兕觵其觩防酒思柔彼交匪傲万福来求今夫子傲取祸之道也按礼有飨食燕三者其详已见鹿鸣彤弓蓼萧露斯诸篇飨食比燕礼为大周礼大行人以九仪之礼待宾客上公飨礼九献食礼九举侯伯飨礼七献食礼七举子男飨礼五献食礼五举大国之孤眡小国之君诸侯之卿其礼各下其君二等以下及其大夫士皆如之疏谓飨礼九献者王酌献賔宾酢主人主人酬宾酬后更八献是为九献也食礼九举者亦烹大牢以食賔无酒行食礼之时九举牲体而食毕也后放此仪礼传云飨礼敬之至也食礼爱之至也飨为爱弗胜其敬食为敬弗胜其爱文质之辨也飨食之礼俱于庙行之燕则在寝而已然食礼虽大而以无献酢之法又差异于飨燕故大宗伯职但云以飨燕之礼亲四方之宾客周语晋随会聘于周定王飨之殽烝范子私于原公曰此何礼也王召士季曰子弗闻乎禘郊之事则有全烝王公立饫则有房烝亲戚燕飨则有殽烝而左传亦载宣十六年冬士会问殽烝王曰王享有体荐宴有折俎公当享卿当宴王室之礼也飨通作享宴通作燕礼升殽于俎皆谓之烝烝者升也凡禘郊皆血腥全其牲体而升之谓之全烝公侯来朝王为设享则有体荐荐其半体谓之房烝切肉为殽升俎谓之殽烝又飨礼亨大牢以饮賔献依命数燕者其牲狗行一献四举旅降脱屦升坐无算爵以醉为度葢飨燕之异如此故左传晋郤至曰世之治也诸侯间于天子之事则相朝也于是乎有享宴之礼享以训共俭宴以示慈惠共俭以行礼而慈惠以布政政以礼成民是以息古者于飨食燕三礼之中特以飨礼为盛礼唐贾公彦谓飨有食有酒兼燕于食故云盛礼也据甯惠子引此诗为咏飨食之事则旣与燕礼无涉而诗中有防酒思柔之云则其为飨礼而非食礼甚明特以飨中有食故兼言享食耳愚又意此必诸侯春来朝于天子而天子飨之之诗周礼大行人职云春朝诸侯而图天下之事此诗咏桑扈黄鸟俱春时所有非朝而何飨礼之见于诗者惟有此篇又按周礼九夏骜夏居其一杜子春谓公出入奏骜夏贾氏疏云按大射公入奏骜夏是诸侯射于西郊自外入时奏之出入礼同故兼云出也今按骜敖古俱通作傲庄子惠以欢为敖前汉书窦婴传诸公稍自引而怠骜皆傲字也射之奏骜意亦取无怃无敖之义此诗咏飨诸侯而末有彼交匪敖之语正与夏名相合则飨礼时出入所奏其即此诗乎】<br />
　　交交桑扈【麌韵尔雅子贡传申培説丰氏本俱作鳸后同説文作雇】有莺其羽【麌韵】君子乐【音络后同】胥受天之祜【麌韵　兴也交交郑云飞往来貌邹忠云周之盛世有賔礼以亲邦国固交而为泰之时也以桑扈交交起兴正与末章彼交相映桑扈解见小宛篇丘光庭云尔雅桑扈窃脂窃之言浅也窃脂者浅白色也今三四月间采桑之时见有小鸟灰色眼下正白俗呼白鵊鸟是也以其采桑时来故谓之桑扈按左传剡子云我高祖少皡挚之立也凤鸟适至故纪于乌为鸟师而鸟名九扈为九农正扈民无淫者也杜预引尔雅解之云扈有九种也春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事陆佃云贾逵樊光以为春扈趣民耕种夏扈趣民耘耔秋扈趣民收敛冬扈趣民葢藏棘扈为果驱鸟桑扈为蚕驱雀行扈唶唶画为民驱鸟宵扈啧啧夜为农驱兽老扈鷃鷃则趣民刈麦令起不得晏者也説者非之以为入林为果驱鸟入室为蚕驱雀昼驱鸟夜驱兽穷日通宵常在田野非先王所以建官之意则亦以误矣葢九扈农桑候鸟扈民无淫者也故先王名官以主农桑之事取其意云尔非谓依此诸扈使之动作也葢如棘扈则主园事尔桑扈则主蚕事尔驱鸟驱雀非所以为难也又扈字説文本作雇从佳户声徐云雇扈也扈止也婬者过时也扈民不婬为止民使无过时也今按扈乃邑名原无止义当是因雇鸟能止民不淫通用作扈故又因训扈为止也莺鸟名即黄鸟也一名仓庚月令以仲春之月鸣亦名黄鹂鸣则蚕生陆玑云幽州人谓之黄鸟详见葛覃篇罗愿云仓庚者蚕之候故诗称仓庚喈喈采蘩祁祁后人皆以鸎名之此鸟之性好双飞故鹂字从丽又曰鹂必匹飞也有莺其羽谓振羽而羣飞也与桑扈并言者以兴春朝之时爵有尊卑姓有同异皆在班列亦如鸟之不一其族者然又小雅两咏桑扈皆曰交交而秦风之咏黄鸟亦曰交交意其叅襍往来之状殆是相类故此诗于桑扈之下连言莺羽似亦以交交象之俗所云莺梭织柳是也且桑扈旣能扈民无淫而酒以成礼不继以淫末章所云彼交匪傲者虽在乐胥之时未尝忘扈止之戒而鹂必匹飞于同时来朝之义尤有合焉诗人所以取兴于二鸟者意固在是君子朱子云指诸侯也贾谊云胥者相也尔雅云皆也郭璞云方言东齐谓皆曰胥乐胥犹古乐府云今日乐相乐也杨慎云古人倒句法类如此愚按此以献酬款洽言乐胥之度正匪傲所形惟敬故能和也祜説文云福也地天交泰使天子之宠眷不衰即所谓受天之福也】　交交桑扈有莺其领【梗韵】君子乐胥万邦之屏【梗韵　兴也领毛传云颈也鸟将飞则先奋其颈屏小墙当门中者所以御外而蔽内尔雅屏谓之树是也君子能循礼以尽其事上之敬则名分辨纪网正外侮不侵天下和平信乎其足为万邦之屏蔽也曹氏云鲁乗周礼而齐不敢图何屏如之有礼则安无礼则危秦襄公未能用周礼则无以固其国】　之屏之翰【叶元韵读如繁符袁翻】百辟为宪【叶元韵虚元翻】不戢不难【叶歌韵囊何翻】受【説文长笺作逑】福不那【歌韵説文长笺作傩非也上文不难之难当作傩　赋也二之犹是也之屏承上章言翰鸟羽也与屏字皆借字取义言是君子也不特可为万邦之藩屏亦可为天朝之羽翼也百辟泛指其余诸侯也宪毛云法也愚按宪字从心从目故有取法之义言此来朝之君子能循礼则四方诸侯之闻风者皆将以之为法式而谨于礼矣戢説文云藏兵也收敛之义难通作傩説文云行有节也按难傩古文通用周礼方相氏率百时难以索室驱疫礼记月令季冬之月命有司大难论语史记俱作傩是其证也那之为言彼也按説文训那为西夷国故字从邑凡经传语辞用那者皆借声无义故尔雅以为于也杜预以为犹何也郭璞以为语之韵絶也愚谓不那即俗所云不那个也下足以屏万邦上足以翰天朝逺足以宪百辟则受天之祜自是无斁福孰如之使其中不以礼自戢而矜肆未除外不以礼自持而行动无节乃妄欲兾其受福恐亦不足以受彼矣不能受福则那而彼之那者外之之辞也能受福则来而纳之来者内之之辞下章云万福来求是也孝经言诸侯之孝云高而不危所以长守贵也满而不溢所以长守富也此可以通戢难受福之义矣】　兕觥【左传説文丰夲俱作觵】其觩【尤韵説文陆德明本丰本俱作觓】防酒思柔【尤韵】彼【左传前汉书俱作匪】交【前汉书作徼】匪敖【左传前汉书中説俱作傲】万福来求【尤韵　赋也兕觥郑云罚爵也解见巻耳篇吕祖谦云如卷耳罍觥并陈则不必指为罚爵若此诗则罚爵也觩朱子云角上曲貌本作觓防徐云甘也防酒者以酒为防而嗜之犹书云甘酒也柔説文云木曲直也其字从木与刚对看礼记疏云谓情性和柔也此二句解先王制兕觥之意言先王于燕飨之礼所以有觩觩然兕觥之设者何哉以酒为阳物能发人之刚其过在抵触故制兕觥为罚爵以寓戒兕善触者也取其角为觥欲人顾此物则虽以酒之防美为可嗜而必思所以和柔其性情不敢失礼过饮而为酒所困也况飨又与燕不同设几而不倚爵盈而不饮则酒之设亦徒取具文以成礼而非賔主之所酣用者乎彼彼诸侯也交者交接于一堂之谓升降酬酢皆其事也敖当依左传作傲倨也按礼记敖不可长及母怃母敖皆通作傲匪敖兼戢难言左传云万盈数也求本古衣裘字象形后人加衣作裘实一字也此当通作逑説文云聚敛也凡经书中言求者皆是逑字彼君子于行礼交际之间谨守侯度絶无傲侮之形位虽高而不骄情虽通而不肆是虽非有意于敛福而万福皆来就而聚之也易曰德言盛礼言恭谦也者致恭以存其位者也正谓此也上章末句自我受福言此自福就我言犹云富贵逼人耳中説云文中子曰命之立也其称人事乎故君子畏之无逺近高深而不应也无洪纎曲直而不当也故归之于天易曰乾道变化各正性命魏徴曰书云惠迪吉从逆凶惟影响诗云不戢不难受福不那彼交匪傲万福来求其是之谓乎子曰徴其能自取矣左襄二十七年郑伯享赵孟子垂陇公孙段赋桑扈赵孟曰匪交匪敖福将焉往若保是言也欲辞福禄得乎以彼交为匪交字之讹也而前汉书五行志亦云匪徼匪傲万福来求注谓饮酒者不徼幸不傲慢则福禄就而求之古文传写互异如此】<br />

                    <br>
                        　　桑扈四章章四句【子贡传来子皆谓天子燕诸侯之诗然此飨诗非燕诗也如蓼萧露斯乃燕诸侯诗耳申培説则以为天子燕方伯之诗葢从万邦之屏百辟为宪二句生説其意见亦出于□子邹云夫以桑扈为燕方伯则亦当以彤弓为燕连帅此等总不必臆为之説古者方伯连帅亦未必有専职观所云百辟为宪则文武总在其中如后世六月之吉甫崧高之申伯可见已序则以为刺幽王也君臣上下动无礼文焉范甯序谷梁亦云君臣之礼废则桑扈之讽兴今按诗中原无刺意説者谓盛陈古之君子乐循礼文如此所以刺今之不然殊属附会总之为篇次所惑耳】<br />
　　蓼萧诸侯继世嗣封天子与之燕而歌此【左传襄二十六年卫侯如晋晋人执而囚之于士弱氏秋七月齐侯郑伯为卫侯故如晋晋侯兼享之晋侯赋嘉乐国景子相齐矦赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也又昭十二年宋华定来聘通嗣君也享之为赋蓼萧弗知又不答赋昭子曰必亡宴语之不怀宠光之不宣令德之不知同福之不受将何以在据二传其一以赋此诗为安先君之宗祧其一以通嗣君之故赋此诗则其为继世嗣封之诗明矣故序云蓼萧泽及四海也岂亦以天子能怀四方之诸侯为泽及四海耶】<br />
　　蓼彼萧斯零【丰氏本作霝后同】露湑【语韵】兮旣见君子我心写【叶语韵洗与翻】兮燕笑语【韵】兮是以有誉处【叶语韵敞吕翻】兮【兴也蓼戴侗云草苍蒨貌葢蓼本辛菜名故以苍蒨象其色毛传以为长大貌似无据萧香蒿也解见生民篇斯语辞如露斯鸒斯鹿斯栁斯是也零露解见野有蔓草篇郑云露天所以润万物喻王者防泽湑毛云湑然萧上露貌按説文训湑为莤酒伐木所云有酒湑我者是也今以萧上露貌为湑者萧之受露其状沾濡有似于茅之泲酒也萧既受露则色愈苍蒨故以蓼言之也陆佃云萧防物也而其香能上达故诗以况四海之诸侯疏义云露零于蓼萧天子以心写于诸侯如天道之下济然而语又相应也故为兴君子指此继世之诸侯也我天子自我也写毛云输写也今作泻严云心有忧则郁而不泄如倾写器中之物则舒快矣燕谓设燕笑语是燕时君臣相悦豫之情按答述曰语语者午也言交午也誉朱子云善声也处止也留也誉处犹言为声誉之所归也上下交而泰道成则君臣皆有美誉也辅广云诸侯象贤嗣封天子见之得以输写其心因与之燕饮语笑和悦葢爱念其先人美其有后也国以永存爰及苗裔繇是则君无寡恩之嫌臣有同休之庆皆得以保有其声誉也蓼萧裳华皆为继世诸侯而作故其首章之语畧同】　蓼彼萧斯零露瀼瀼【阳韵】旣见君子为龙【左传作宠】为光【阳韵】其德不爽【叶阳韵师庄翻】夀考不忘【阳韵　兴也起兴与上章同皆上交于下之意瀼瀼毛传云露蕃貌邓元锡云龙象德之灵变光美德之昭明一云为龙见能膏泽下民为光见能照临下国亦通其德即龙光之德爽尔雅云差也欲其德常如此而不至于有差爽也一云为龙为光用之有变化其德不爽存之无改移亦通考説文云老也不忘谓无忘今日规劝之言即其德不爽一语是也祝其夀考而勉其不忘主情之肫切如此朱子云褒美而祝颂之又因以劝戒之也】　蓼彼萧斯零露泥泥【叶荠韵乃礼翻】旣见君子孔燕岂【音与下夀岂同陆德明本作恺】弟【荠韵陆本作悌】宜兄宜弟【同上】令德夀岂【叶荠韵去礼翻左传杜注作凯　兴也泥泥露盛而凝洽之貌兴下文孔燕岂弟孔甚岂乐也弟顺也易也説文云弟韦束之次第也徐锴云积之而顺不相戾者莫近于韦故取名于韦束之次第孔燕岂弟孔宇畧防燕字乂畧防犹言甚哉燕时如此乎岂弟也宜兄宜弟因其德之形于燕而知其必宜于家朱子云以宜兄宜弟美之亦所以警戒之也葢诸侯继世而立多疑忌其兄弟如晋诅无畜羣公子秦鍼惧选之类黄佐云疑忌兄弟薄世之常情春秋或出奔而书弟或盗杀而书兄皆正人伦而存天理为后世训也大学云宜兄宜弟而后可以教国人令德即宜兄弟之令德夀岂夀而且乐也有此令德则自今以后夀考之年皆优游顺适之境葢乐以天者也邹忠云王者建国亲侯欲其光昭令德翼戴王室与国咸休永世无穷故褒之以龙光祈之以不爽美之以宜兄宜弟祈之以夀考夀岂意何慇慇也古亲贤之典其相勉以正如此岂徒以私恵自留哉】　蓼彼萧斯零露浓浓【叶束韵奴同翻】旣见君子鞗【丰本作鋚】革【丰本作勒】忡忡【束韵毛传陆德明本皆从心作忡直弓勅弓二翻自唐孔氏而下诸本皆从水作冲冲误】和鸾【丰氏本作銮】雝雝【叶东韵读如翁乌公翻贾谊新书作噰噰左传注后汉志注俱作雍雍】万福攸同【东韵　兴也浓説文云露多也蓼萧承露之厚兴诸侯受福之多诸侯之福皆天子所赐也毛传训鞗为辔革为辔首按诗言鞗革有三处而郑笺解各不同钩膺鞗革云辔首垂也鞗革金厄云辔也惟本传为得之诗诂云辔御者所执也从丝曰辔从革曰鞗尔雅云辔首谓之革郭璞云辔靶也以马辔所把之外有余而垂者谓之革然则鞗即辔之别名革乃辔首之垂者郑氏于两处分而解之则各缺其一也忡忡辔垂貌草虫传谓犹冲冲是也和鸾皆铃也抱璞子云鸾闻乐而舞至则团安乐其雌曰和禽经云雌曰和雄曰鸾陆佃云礼在舆则闻鸾和之音葢取诸此毛以为和在轼鸾在镳郑以为戎车鸾在镳乗车鸾在衡按衡是车前衡木驾马者即轭也轼是车上横板手所慿伏以致敬者镳则马衔也以驷铁诗观之輶车置鸾于镳明其异于乗车则谓戎车鸾在镳乗车鸾在衡者似若可信隺豹云銮辂衡上金爵者朱鸟也朱鸟鸾也鸾口衔铃故谓之鸾或谓为銮事一而异义也于宝周礼注云和鸾皆以金为铃鸾者在衡和者在轼马动则鸾鸣鸾鸣则和应舒则不鸣疾则失音故诗云和鸾雝雝言得其和也又京山程氏云和金口木舌鸾金口金舌雝通作噰尔雅云音声和也和鸾相应故曰雝雝鞗革和鸾皆诸侯车马之饰旣受命于天子则当备此仪物矣又王介甫吕伯恭皆谓乗马路车天子所以好诸侯也有车马则有鞗革和鸾矣韩奕之二章曰王钖韩侯鞗革金厄三章曰其赠维何乗马路车即其事也万福所该者广享夀考保禄位皆在其中攸所同聚也去后祝愿之词又贾谊云声曰和和则敬故诗曰和鸾雝雝万福攸同言动以纪度则万福之所聚也此以雝雝象其德亦通殷大白云篇中颂美处俱含训诫意此王言也】<br />
　　蓼萧四章章六句【子贡传申培説朱传皆以为诸侯来朝天子燕之而歌此诗按来朝燕诗则露斯篇是矣此故不应复出】<br />
　　湛露诸侯朝正于王王行飨礼毕而燕之于寝于是赋此【序及子贡传皆云天子燕诸侯也郑云诸侯朝觐会同天子与之燕所以示慈惠左传文四年卫甯武子来聘公与之宴为赋湛露不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也今陪臣来继旧好君辱贶之其敢干大礼以自取戾杜预注云朝正者朝而受政教也邹忠云古者封建之法诸侯各据其土而有其民其势易分而难合天子独立于上千里之畿岂足制万邦之命惟是有道以怀之周礼大宗伯以賔礼亲邦国春见曰朝夏见曰宗秋见曰觐冬见曰遇时见曰会殷见曰同是也以飨燕之礼亲四方之宾客上公三飨三食三燕侯伯二飨再食再燕子男一飨一食一燕职在掌客者是也】<br />
　　湛【先君印海先生讳】湛露斯匪阳【丰氏本作昜】不晞【防韵】厌厌【説文作懕懕韩诗作愔愔云和悦之貌】夜饮不醉无归【防韵　兴也湛増韵云澄也澹也重言之者毛传云露茂盛貌斯语辞以天泽厚被于物兴君防厚及于臣与蓼萧同意又欧阳修云天之润泽于物者若雨若雪若水泉之浸其类非一而独以露为言者露以夜降者也因其夜饮故近取以为比厌厌当依説文作懕懕安也郭璞云安详之容葢心安之也小戍厌厌良人解亦同此夜饮毛云私燕也孔颖达云楚茨备言燕私传谓燕而尽其私防明夜饮者亦君留而尽私恩之义按仪礼燕礼云宵则庶子执烛于阼阶上司宫执烛于西阶上甸人执大烛于庭阍人为大烛于门外燕礼轻无庭燎设大烛而已是夜饮之礼古诚有之其礼一献四举酬降脱屦升坐无算爵无算乐君曰无不醉賔及卿大夫皆对曰诺敢不醉非若飨礼之设几而不倚爵盈而不饮故曰不醉无归也郝敬云朝以朝旦礼主于辨也饮以昏夜情主于合也朱子云湛湛露斯非日则不晞以兴厌厌夜饮不醉则不归】　湛湛露斯在彼丰草【皓韵丰本作艸】厌厌夜饮在宗载考【皓韵　兴也丰毛云茂也愚按以丰言草当是通作丰説文云草盛丰丰也从生上下达也徐锴云察草之生上盛者其下必深根也欧阳云言在彼丰草杞棘者以露之被草木如王防被诸侯尔宗祖庙也载音义俱与再同唐虞以年为载尔雅注谓取物终更始是也考成也按仪礼受宾聘享则于太庙享食则于祢庙惟燕行于寝故燕礼云膳宰具官馔于寝东此云在宗载考者葢飨毕而燕言旣在宗庙行飨礼矣更在路寝成此燕礼也毛传漫以宗为宗室而朱子以为即路寝之属俱与宗字义未合露在丰草则膏泽深以兴飨而又燕则恩意厚】　湛湛露斯在彼祀棘【职韵】显允君子莫不令德【职韵　兴也杞王应麟以为梓杞葢大木也其状未详或引陆玑云山木也一名狗骨其树如樗理白而滑可以为函及简板其子为木蝱可合药今按枸杞一名狗骨其树亦如樗陆所云或即枸杞也然简陆疏中无此条当俟再考棘解见凯风篇戴侗云并束为棘象其丛生棘有二樲棘之棘其实似枣而多酸荆棘之棘襍生荆中木小而尤多束此棘乃樲棘之棘也愚按诗以杞棘竝言棘木低小则杞非大木可知且以后章桐椅例之桐椅相类杞棘亦当相类此杞即枸杞也又枸杞之类亦有枸棘形长而枝无刺者为枸杞圆而有刺者为枸棘杞棘桐椅皆以兴同类之诸侯以此时来朝者非一人也观下文莫不字可见谢枋得云显者其心明白洞达允者其心忠信诚慤君子朱子云指诸侯为賔者也令善也饮酒之盛而不困于酒则可谓令德矣苏辙云露之在草也如将不胜其在木也则能任之矣将言其无不醉也故以丰草兴之将言其醉而不能乱故以杞棘言之邹云杞棘中坚承露虽厚而不屈有强干意故以兴显允之令德即酒诰所云刚制也】　其桐其【吕祖谦欧阳修本俱作如】椅【支韵】其实离离【支韵】岂弟君子莫不令仪【支韵　兴也桐椅解俱见定之方中篇桐罗愿谓其子可以取油者陆佃以为冈桐是也生于高冈亦谓之冈梧葢梧性便湿不生于冈故此桐有冈之号椅梓实桐皮与桐相类故郑笺云桐也椅也同类而异名离离毛云垂也孔云言二树当秋成之时其子实离离然垂而蕃多岂弟解见蓼萧篇左传云有仪可象谓之仪郑云谓陔节也孔云当奏陔夏之节犹善威仪以其美人必举其终故知当陔之节也燕礼賔北面坐取其荐脯以降奏陔夏取所执脯以赐钟人于门内霤遂出是也天子燕诸侯之礼亡故据燕礼以况之辅广云显允明信也岂弟乐易也明信者固宜其有德矣乐易者则恐其或畧于威仪也乐易君子而威仪无不令焉此其所以为成德也邹云桐椅高竦其实离离而下垂有恭顺意故以兴岂弟之令仪即宛鸠所云温克也要以威仪即令德之符所谓饮酒孔嘉者也或谓丰草有露露始降杞棘有露夜渐久见椅桐之垂实离离为天向明而醉归之候则是君臣相与长夜而饮岂所语天子当阳诸侯用命之义夫露待阳而晞賔乃待露晞而后言归与愚按先言丰草取类于卑下之物为君尊臣卑之况次言杞棘则高于丰草矣杞棘中实故取以象其德然亦以其德盛而心下故仅取于杞棘也末言桐椅又高于杞棘则象其威仪可为人所瞻仰毎况愈上以致其賛美之意又按丰草似兴子男杞棘似兴侯伯桐椅似兴上公二説俱可通张叔翘云君之燕臣苐曰不醉无归曰在宗载考期于情之洽礼之成而已非沉湎无度也乃其臣令德令仪罔不祗畏又有以善其燕岂与后世长夜之饮同乎哉左氏称酒以成礼不继以淫周王有焉以君成礼不纳于淫诸侯有焉季本云此诗前二章以君之劝饮者言欲其尽欢也后二章以臣之承防者言喜其尽敬也乐而不淫此所以懐诸侯而天下畏之邓云燕主示慈惠蓼萧之燕笑语也露斯之厌厌饮也慈惠至矣而卒归之德不爽冲冲雝雝也德显允莫不令仪也和而节美夫黄佐云记曰朝觐之礼所以明君臣之义也周室之盛诸侯之朝也有常期天子之礼遇也有常典夫何周室旣衰其礼遂废春秋二百四十二年之间公如京师者一见而已可叹也夫】<br />
　　湛露四章章四句【中培説以为天子燕同姓诸侯之诗此葢泥于在宗载考一语耳毛传因天子燕诸侯之礼亡故假宗子与族人燕为説云宗子将有事则族人皆侍不醉而出是不亲也醉而不出是渫宗也而郑笺又引陈敬仲饮桓公酒欲以火继敬仲辞以卜昼未卜夜乃止谓夜饮之礼在宗室同姓则成之其庶姓让之则止要亦揣摩之説不必有所据且毛郑旣皆知燕饮有宵而设烛之礼何谓止可行于同姓乎即据左传称诸侯朝正于王主宴乐之赋此是可知概指凡诸侯而言未尝分同姓庶姓也】<br />
　　彤弓诸侯敌王所忾而献其功王赐之彤弓而歌此诗以飨之【序云天子锡有功诸侯也孔丛子载孔子曰于彤弓见有功之必报也按左传文四年卫甯武子来聘公与之宴为赋彤弓不辞又不答赋使行人私焉对曰臣以为肄业及之也昔诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾杜预注云言诸侯尽力以当王所狠怒之人而献其成功王赐之弓矢又为歌彤弓以明报功宴乐申培説与左传同胡安国云诸侯终丧入见则有锡嵗时来朝则有锡能敌王所忾则有锡韨冕圭璧因其终丧入见而锡之者也礼所谓丧毕以士服见天子已见赐之黻冕圭璧然后归是已车马衮黻因其嵗时来朝而锡之者也诗所谓君子来朝何锡予之路车乗马衮及黼是已彤弓玈矢因其敌忾献功而锡之者也诗所谓彤弓弨兮是已】<br />
　　彤弓弨兮受言藏【阳韵】之我有嘉宾中心贶【叶阳韵虚王翻】之钟鼓既设一朝【丰氏本作鼂下同】飨【叶阳韵虚良翻丰氏本作亯】之【赋也彤説文云丹饰也从丹彡彡其画也按周礼夏官司弓矢掌六弓之法王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者注往体寡来体多曰王弓弧弓皆逺射强弓也往体多来体寡曰夹弓庾弓皆近射弱弓也往体来体若一曰唐弓大弓也劳者勤劳王事若晋文侯文公受彤弓玈弓之赐是也考工记亦云王弓之属利射革与质夹庾之属利射侯与弋唐弓之属利射深孔颖达云周礼无彤弓之名此彤弓必当唐大二者之中有之耳唐大者是其体强弱之名彤玈者为弓色之异称为弓者皆漆之以御后霜露漆之为色赤黒而已彤既为赤则知玈者为黒也色以赤者周之所尚故赐弓以赤为重人按荀子云天子雕弓诸侯彤弓大夫黒弓周礼疏亦云天子之弓王弧诸侯之弓唐大大夫之弓夹庾尚书大传云三适谓之有功赐以车服弓矢王制云诸侯赐弓矢然后征赐鈇钺然后杀韩诗外传云诸侯之有德天子锡之一锡车马再锡衣服三锡虎贲四锡乐器五锡纳陛六锡朱戸七锡弓矢八锡鈇钺九锡秬鬯谓之九锡也山海经云帝俊赐羿彤弓素缯以扶下国汉韦孟诗云肃肃我祖国自豕韦彤弓斯征抚宁遐荒总齐羣邦以翼大商书文侯之命云父义和其归视尔师宁尔邦用赉尔秬鬯一卣彤弓一彤矢百卢弓一卢矢百卢玈通史记云齐桓公三十五年夏防诸侯于葵丘周襄王使宰孔赐文武胙彤弓矢大路下拜受赐左传僖二十八年晋文公献楚俘于王己酉王享醴命晋侯宥王命尹氏及王子虎内史叔兴父防命晋侯为侯伯赐之彤弓一彤矢百玈弓矢千曰王谓叔父敬服王命以绥四国纠逖王慝晋侯三辞从命受防以出出入三觐邹忠云古者诸侯有大功天子赐弓矢及圭瓉其赐之圭瓉使得为鬯以祭先也其赐之弓矢使得待王命以征不庭也故王制曰诸侯赐弓矢而后征伐典綦重矣后儒遂以为得专征伐毛苌释诗孔安国释书郑康成释礼社预释春秋左氏皆有是説彼特因王制之语而误增一字失之逺矣夫以后之征义和也必曰承王命徂征南仲之伐猃狁也必曰自天子所谓我来矣今以为赐弓矢者即得専征伐是作威不必维辟而春秋之战皆义战矣岂彤弓之设端使然哉孔云甯武子所言及晋文侯文公所受皆必有玈弓此诗独言彤弓者以二文皆先彤后玈彤少玈多举重可以包轻故直言彤弓也有弓则有矢言弓则矢可知故亦不言矢也弨説文云弓反也毛传云弛貌徐锴云弛而体反也严粲云赐弓不张受谓诸侯受之言命也郑云谓王防命也藏之者孔云藏之于其家以示子孙言诸侯旣受此弓因命之曰汝得此弓以归尚其寳藏之以示珍重之意左襄八年晋范宣子来聘公享之季武子赋彤弓宣子曰城濮之役我先君文公献功于衡雍受彤弓于襄王以为子孙藏匄也先君守官之嗣也敢不承命所谓以为子孙藏即此诗云藏之也我天子自谓也称受赐诸侯曰嘉宾我有嘉宾以下郑笺谓受出藏之乃反入正义引晋文公出入三觐之事为证非也出入三觐纪其先后觐王凡有三次无受赐后复受飨之事考文公飨赐正同日传先言飨而后言赐诗先言赐而后言飨行文异耳孔云飨之日先受弓矢之赐后受献酬之礼左传曰将赏则加膳加膳则饫赐将欲赏人尚加殽膳况弓矢之赐赏之大者焉得无其礼也贶説文云赐也蒙上文而言即以彤弓赐之也曰中心者言中心实欲贶之非有所勉强而然如内疑其臣而外牵于其功内忌其臣而外迫于其势则虽贶而非本于中心矣钟鼔既设谓设陈钟鼓之乐以乐賔也郑云大饮宾曰飨陈旸云周官乐师飨食诸侯序其乐事令奏钟鼓鏄师凡飨祀鼓其金奏之乐典庸器帅其属而设笋簴飨食亦如之繇是观之飨礼不终朝以训恭俭要之宾主百拜而酒三行其乐未尝不令奏钟鼓也然锡彤弓必因飨礼笙师飨射共笙钟之意也孔云飨者烹大牢以饮宾是礼之大者献如命数设牲俎豆盛于食燕周语曰王飨有体荐燕有析俎公当飨卿当燕是其礼盛也言一朝者言王殷勤于宾早朝而即行礼故云一朝燕或至夜飨则如其献数礼成而罢故以朝言之左传郑飨赵孟礼终乃燕是飨不终日也邹云周礼大行人上公飨礼九献侯伯七献子男五献大国之孤视小国之君掌客上公三飨侯伯二飨子男一飨其牲则体荐体荐则房烝其礼亦有饭食舂人云凡飨食共其食米是飨礼亦兼燕与食矣但燕或至夜而飨则于朝立成不坐设几不倚爵盈不饮献如其命数而止不必于时之久故一朝可以成礼然亦见王者勤于待賔赏不逾时如是严云彤弓非常赐也钟鼓大乐也飨盛礼也设盛所以重彤弓之赐也朱子云后之赏赐非出于利诱则迫于事势至有朝赐铁券而暮屠戮者则与中心贶之者异矣屯膏吝赏功臣解体至有印刓而不忍予者则与一朝飨之者异矣】　彤弓弨兮受言载【叶寘韵子利翻】之我有嘉宾中心喜【叶寘韵许旣翻】之钟鼓旣设一朝右【叶寘韵于记翻韩本作佑】之【赋也载毛云载以归也郑云出载之车也喜悦也悦其有功也诗诂云古者飨燕有物以章其意谓之右严云右与宥侑通皆助也庄十八年左传王飨醴命之宥注谓以币物助欢也僖二十五年二十八年皆云飨醴命宥是飨礼必有赐以为宥】　彤弓弨兮受言櫜【叶号韵右号翻亦叶宥韵疾救翻】之我有嘉宾中心好【叶号韵呼报翻亦叶宥韵许救翻】之钟鼓旣设一朝醻【叶号韵大到翻亦叶宥韵承咒翻陆德明本作酬】之【赋也櫜毛云韬也陆徳明云弓衣也説文云车上大櫜引诗载櫜弓矢又按乐记倒载干戈包之以虎皮名曰建櫜注谓兵甲之衣曰櫜葢兵甲弓矢皆以皮为之衣故皆以櫜名据説文言櫜在车上则上章所云受言载之为载之于车明矣好亦悦也喜好皆悦但喜浅而好深醻郑云犹厚也劝也説文或从州作酬仪礼士冠礼主人酬宾注谓饮賔客而从之以财货曰酬所以申畅厚意也愚按礼于食有侑賔劝饱之币上章言右是也于饮有酬賔送酒之币此章言醻是也饮为飨礼兼言右酬者以飨亦兼食故也孔云饮食必酬侑之者按公食大夫礼賔三饭之后公授宰夫束帛以侑注谓君以为食宾殷勤之意未至复发币以劝之欲其深安賔也又聘礼云若不亲食使大夫朝服致之以侑币注谓君有疾病及他故必致之者不废其礼又曰致飨以酬币亦如之然则不亲飨以酬币致之明亲飨有酬币矣侑币公食大夫用束帛其酬币则无文聘礼注又引礼器曰琥璜爵葢天子酬诸侯也必疑琥璜为天子酬诸侯之币以琥璜非爵名而云爵明以送酒也食礼无爵可送则琥璜飨酬所用也谓飨时酬賔以琥璜将币耳小行人合六币琥以绣璜以黼则天子酬诸侯以黼绣而琥璜将之严云郑以醻为献醻但酬酢是燕礼其飨礼为训共俭爵盈而不饮未必有酬酢也愚按此诗三章所言虽无浅深而未尝无条理首章其总也其言彤弓当先言櫜之旣乃载以归后始藏于家以示子孙此先言藏者以藏为重故致意言之因藏而推始于载又因载而推始于櫜皆丁宁郑重意也先言贶之者实指其事次乃推言其喜之又推言其好之正发明中心二字意以见其贶之之有所自来也先言飨之是大礼之总名后言右之醻之皆飨中事必至右醻兼举而飨礼斯毕亦见其爱賔之无已也言醻于右后飨以饮为主故结言之也】彤弓二章章六句【左传之説甚明子贡传但谓天子之燕诸侯混矣】<br />

                    <br>
                        　　緜蛮诸侯贡士也疑即崇丘【説见草虫篇小引下崇丘为六笙诗之一见于仪礼此诗又为诸侯贡士于天子之诗当作于成王之世】<br />
　　緜蛮黄鸟止于【注疏作于恐误】丘阿【歌韵】道之云逺我劳如何【歌韵】饮之食【音嗣后同】之教之诲【队韵】之命彼后车谓之载【队韵】之【兴也緜説文云聨防也从系从帛葢纩之精者蛮即南蛮之蛮緜蛮连文朱传以为鸟声甚是以其声之防细相连不絶如緜而鸟语不可与人解又似蛮也孟子拟南蛮为鴃舌同此黄鸟解见葛覃篇亦名仓庚陆佃云凡诗言黄鸟者兴也言仓庚者赋也仓庚鸣于仲春其羽之鲜明在夏又名鸎格物总论云鸎三四月鸣音声圆滑此诗特取兴黄鸟者按月令季春勉诸侯聘名士礼贤者孟夏命太尉賛杰儁遂贤良举长大黄鸟善鸣正在斯时故观之而起兴止郑云谓飞行所止托也丘説文云土之高也尔雅云非人为之丘李巡云谓非人力所为自然生为丘也阿非大陵之阿与菁莪在彼中阿同义谓曲也孔颖达云以下丘侧丘隅类之则丘阿非二物也卷阿曰有卷者阿知丘阿是丘之曲中也取兴丘阿者士声誉着闻超出齐民之上则止于丘之况然尚未离臭渫则又止于丘阿之况也道之云逺者谓自侯国而升之王朝其道路甚逺也我代为诸侯自我也劳犹烦也因逺道而欲资遣其行故筹度之至于烦劳为下文命彼后车发端也饮之食之教之诲之追言其平日尽心教养之事也渴则予之饮饥则予之食养之义也説文云教上所施下所效也诲晓教也徐锴云丁宁诲之若决晦昧也又郑云事未至则豫教之临事则诲之荀子云治国者不富无以养民情不教无以理民性故家五亩宅百亩使田务其业而勿夺其时所以富之也立大学设庠序修六礼明十教所以导之也诗曰饮之食之教之诲之王事具矣春秋繁露云君子内治反理以正身据祉以劝福外治推防以广施寛制以容众孔子谓冉子治民者先富之而后加教语樊迟曰治身者先难后获以此之谓治身之与治民所先后者不同焉矣诗云饮之食之教之诲之先饮食而后教诲谓治人也又曰坎坎伐辐彼君子兮不素餐兮先其事后其食谓之治身也按王制云凡居民量地以制邑度地以居民地邑民居必参相得也无旷土无游民食节事时民咸安其居乐事劝功尊君亲上然后兴学司徒修六礼以节民性明七教以兴民徳齐八政以防淫一道德以同俗养耆老以致孝恤孤独以逮不足上贤以崇德简不肖以诎恶六礼冠婚丧祭乡相见也七教父子兄弟夫妇君臣长幼朋友賔客也八政饮食衣服事为异别度量数制也凡此皆先饮食而后教诲之事意侯国制亦同此也命诸侯命之也后车郑云倅车也按周礼王之五路皆有副车谓之倅五路之中金路以封同姓象路以封异姓革路以封四卫然则诸侯之乗此路者亦必皆有倅车矣谓即命也载説文云乗也诸侯将贡士于天子命彼典车者以己所有之倅车与之乗之敬爱之至也又按彭更言孟子后车数十乗则凡从君行之车皆名后车不必路车之倅矣汉书高帝下诏求贤令御史中执法下郡守其有意称明德者必身劝为之驾注谓郡守身自往劝勉令至京师又驾车遣之是则后车载士之风汉世犹存益信此诗为诸侯贡士咏也孔安国书传云古者诸侯之于天子也三年一贡士一适谓之好德再适谓之贤贤三适谓之有功有功者天子赐以衣服弓矢再赐以秬鬯三赐以虎贲百人一不适谓之过再不适谓之敖三不适谓之诬一诎以爵再诎以地三诎而地毕汉志云先王之制里有序而乡有庠序以明教庠以行礼而视化焉八嵗入小学学六甲五方书计之事始知室家长幼之节十五嵗入大学学先圣礼乐而知朝廷君臣之礼其有秀异者移乡学于庠序庠序之异者移国学于少学诸侯嵗贡少学之异者于天子学于太学命曰造士行同能偶则别之以射然后爵命焉】　緜【大学作缗】蛮黄鸟止于丘隅【虞韵】岂敢惮行畏不能趋【虞韵】饮之食之教之诲【韵见前】之命彼后车谓之载【韵见前】之【兴也隅説文云陬也郑云丘隅丘角也大学引诗云邦畿千里惟民所止诗云缗蛮黄鸟止于丘隅子曰于止知其所止可以人而不如鸟乎今按此诗皆以丘为言葢取高夐之义鸟置身于高夐之地则患害莫之能及故谓之其所止大学引此与邦畿对言正以邦畿为四方之极丘隅为至高之处俱是欲人止于至善影子善而曰至所谓至精至粹无以复加如仁敬孝慈信各造其极之类乃絶顶之名人能止于此亦如黄鸟之止丘隅可望而不可即旧説以丘隅为岑蔚安闲之地鸟择此地而止处之为得所止则与止至善之义漠不相涉故知非诗意也惮説文云忌难也行指后车载之言畏犹虑也刘熈云疾行曰趋我岂敢惮命后车一行乎诚虑贤人在道不能疾行以至王国故此命不容己耳韩诗外传云客有见周公者应之于门曰何以道旦也客曰在外即言外在内即言内入乎将母周公曰请入客曰立即言义坐即言仁坐乎将母周公曰请坐客曰疾言则翕翕徐言则不闻言乎将毋周公唯唯旦也喻明日兴师而诛管蔡故客善以不言之説周公善聴不言之説若周公可谓能聴防言矣故君子之告人也防其救人之急也诗曰岂敢惮行畏不能趋按此虽非本文正解然摹写慇懃之意若有合焉饮之食之以下解己见前上章言命彼后车尚未就道此则行而在道矣又上兴丘阿此兴丘隅者丘阿为人所不见之地进而丘隅则人咸得见之喻士之离衡茅而至止于射宫也射义云古者天子之制诸侯嵗献贡士于天子天子试之于射宫又云天子将祭必先习射于泽宫泽者所以择士也已射于泽而后射于射宫按射宫乃王国之小学即虞庠是也在西郊泽宫在近水泽之地皆非当国之中此其为丘隅之况与云嵗贡者郑氏亦以为三嵗一贡大国三人次国二人小国一人】　緜蛮黄鸟止于丘侧【职韵丰氏本作仄】岂敢惮行畏不能极【职韵】饮之食之教之诲【韵见上】之命彼后车谓之载【韵见上】之【兴也侧説文云旁也射宫试士之后得与于祭者有庆谓之庆则当授以爵禄矣王制所谓司马辨论官材论进士之贤者以告于王而定其论论定然后官之任官然后爵之位定然后禄之此时在王左右故以丘侧起兴与丘隅不同隅是丘之一角进而丘侧则在丘当中之侧矣极之为言至也国语云齐朝驾则夕极于鲁国道之云逺恐不能至其所故不得不命后车以载之也当周盛时诸侯贡士之典如此】<br />
　　緜蛮三章章八句【朱子云此防贱劳苦而思有所托者为鸟言以自比细按饮之食之以下语气如何可通五之字皆自我施人而言岂人来施我之谓乎申培説云大夫适位他国其遏賔之主人闵之而作是诗葢彷佛诗辞而为之説然殊鄙迂不成义理子贡传则但存王之时大夫避六字而上下俱缺文邹忠云夫以王朝大夫踉跄出奔而乞怜于人如此圣人奚取而録之如谓其能见几而作则宜超然高举以保贞而哓哓然饮食是兾似不辞雁骛之余粒者志何惫也岐路堪悲导迷登觉诚不无需于教诲乃以坠风之羽思振翮轩毳之间輙希后车命载愿又何奢也岂其从大夫之后不可徒行故耶然易不云舍车而徒义弗乗乎剥之上九硕果不食君子得舆此则出于众心之愿载若夫俛仰号呼如战国歌长铗者流斯亦鄙矣序以为防臣刺乱也大臣不用仁心遗忘防贱不肯饮食教载之故作是诗也愚按序説于诗意较近所谓大臣即指诸侯也不能饮食之所谓不用仁心也不能教诲而荐之所谓遗忘防贱也但诗无刺意序以为刺乱者直以其篇次在白华后并系之幽王耳必谓追述往时盛事以伤今之不然亦属附会又王符云行人定而緜蛮讽其意亦与序同】<br />
　　吉日成王搜岐阳也【竹书纪成王六年大搜于岐阳左传昭四年楚椒举言于楚子曰臣闻诸侯无归礼以为归夏启有钧台之享商有景亳之命周武有孟津之誓成有岐阳之搜杜预云成王归自奄大搜于岐山之阳按晋语叔向曰昔成王盟诸侯于岐阳楚为荆蛮置茅蕝设望表与鲜牟守燎故不与盟即此时事也所以知此诗为搜岐阳者以漆沮之从一语知之诗言田猎不及会盟之事葢成王于此时先搜而后盟是诗之作但为大搜咏耳周礼中春教振旅遂以搜公羊谷梁皆谓夏曰搜当以周礼之义为正愚又疑此诗即六笙诗中之由庚説见草虫篇小引下】<br />
　　吉日维戊【叶有韵莫后翻风俗通维戊作庚午】旣伯【音祃説文作祃】旣祷【叶有韵当口翻説文丰氏本俱作禂】田车旣好【叶有韵许厚翻】四牡孔阜【有韵丰本作□】升彼大阜【同上丰本作】从其羣丑【有韵丰本作魗　赋也吉善也楚辞云吉日兮辰良天干为日地支为辰日干五刚五柔甲丙戊庚壬五奇为刚乙丁己辛癸五偶为柔十二支六阳六隂子寅辰午申戌为阳丑卯巳未酉亥为隂对月言日以日统辰故此章单言戊称吉日而后章兼言庚午亦称吉日也曲礼云外事以刚日内事以柔日郑皆主祭祀言而以出郊之祭为外事郊内之祭为内事孔颖达駮之谓郊天是国外之事应用刚日而郊特牲云郊之用辛非刚也社稷是郊内应用柔日而郊特牲云祀社日用甲非柔也崔灵恩则谓外事指用兵之事内事指宗庙之祭所以不及郊社者以郊社之礼尊不可以外事内事律之崔説比郑为允孔丛子云凡类祃皆用甲丙戊庚壬之刚日此诗所咏旣伯旣祷祃祭之礼也然则吉日维戊即田猎之日以次章庚午推之后于庚午八日于辰属寅朱子以为戊辰非也何以知之以后章旣差我马之句知之若果此日为戊辰则旣言四牡孔阜从其羣丑矣何待阅二日后始行差择其马乎又按寅午同气孟康云南方火火生于寅盛于午火性炎猛其气精专严整故为廉贞是也详见次章旣伯旣祷田祭也伯通作貊亦作貉郑司农读为祃王制云天子将出征类于上帝宜乎社造乎祢祃于所征之地孔丛子云已克敌使择吉日复祃于所征之地柴于上帝祭社奠祖以告克郑云祃师祭也为兵祷其礼亡其田猎之祭则名之为貉周礼搜苗狝狩有司皆表貉于陈前又肆师职云凡四时之大田猎祭表貉则为位甸祝职云掌四时之田表貉之祝号郑注谓貉读为千百之百于立表处为师祭祭造军法者祷气势之增倍也其神葢蚩尤或曰黄帝杜子春读亦同云貉兵祭也田以讲武治兵故有兵祭习兵之礼故貉祭祷气势之十百而多获邢昺云貉之言百祭祀此神求获百倍也愚按貉貊本是一字以百解貊无乃强解读貉为百亦未必然又有言祭貉以导兽者要皆附会之説以愚意揣之政繇古人读貊与祃同音遂讹祃为貊耳祃祭名也故字从示其以马谐声义必有取或杀马为牲或以马者国之大事克敌必借马故为马祈福亦未可知师田皆行军之事其同有祃祭焉宜也观説文旣伯作旣祃可证今韵会中伯字亦有祃音葢繇伯貊相讹而然无足疑者此旣伯即田猎之日表貉之祭也毛传以伯为马祖按周礼较人职云春祭马祖执驹夏祭先牧颁马攻特秋祭马社臧仆冬祭马步献马讲御夫马祖郑以为天驷天驷房也晋天文志云天驷为天马主车驾南星曰左骖次左服次右服次右骖亦曰天廏孔云马与人异无先祖可寻故取孝经説房为龙马是马之祖先牧始养马者马社旧説谓始乗马者或云廏中土神也马步旧谓神为灾害马者一云行神四时之祭各有所为未闻田猎有马祖之祭亦从未闻马祖有伯之称也祖者始也伯者长也二义悬殊何得以伯当祖乎祈福曰祷毛以为祷获是也战必祷克田必祷获説文作禂云祷牲马祭也按祷牲马祭分为二事周礼甸祝职云禂牲禂马皆掌其祝号杜子春注云为田祷多获禽牲为马禂无疾观此禂牲即貉祭所祷禂马即较人四时之祭所祷皆名为禂也此诗既伯旣祷乃甸祝所职也尔雅以为马祭似误以禂牲为禂马耳又小宗伯职云凡王之会同军旅田役之祷祠肄仪为位则以伯为小宗伯亦通惟于旣字文理似不甚顺田车二句解见车攻篇周礼田仆职云掌驭田路以田掌佐车之政设驱逆之车田路王所乗即此田车是也驱逆之车谓之佐车下章旣差我马皆用之于驱逆者阜説文云山无石者尔雅髙平曰陆大陆曰阜大阜曰陵今曰大阜正当名陵耳从从禽也以追逐其后故曰从丑郑云众也谓禽兽之羣众也孔云车牢马徤故得歴险从禽严粲以田车四语皆祷辞言告神以将田猎其实戊日未田也亦似可通但以车攻篇田车既好四牡孔阜二语例之明是纪事语耳左昭三年郑伯如楚子产相楚子享之赋吉日旣享子产乃具田备王以田江南之梦楚灵赋诗自拟天子其汰如此】　吉日庚午【虞韵】旣差我马【叶语韵满补翻】兽之所同麀【丰本作】鹿麌麌【韵説文作噳噳】漆沮之从天子之所【叶麌韵读如数爽主翻麌赋也庚刚日也外事以刚日择马以田亦外事也孔云必用午日者葢于辰午为马故也邢凯云古今涓吉外事用刚日内事用柔日如甲子为刚乙丑为柔至为简易甲午治兵壬午大阅吉日庚午旣差我马皆外事也故用刚日丁丑燕之乙亥尝之凡祭之用丁用辛内事也故用柔日社祭用甲郊以日至亦不拘也后世术家旣多互相矛盾禇先生云武帝聚会占家问某日可娶妇乎五行家曰可堪舆家曰不可又有建除丛辰天人太乙歴家凡七种所言吉凶相半制曰避诸死亡以五行为主今观诸歴一日之内有吉有凶当如武帝主一家可也郑鲜之启宋武帝明旦见蛮人是四废日答曰吾初不择日此亦可法又翼奉云北方之情好也好行贪狼申子主之东方之情怒也怒行隂贼亥夘主之贪狼必待隂贼而后动隂贼必待贪狼而后用二隂并行是以王者忌子卯也礼经避之春秋讳焉南方之情恶也恶行廉贞寅午主之西方之情喜也喜行寛大己酉主之二阳并行是以王者吉午酉也诗曰吉日庚午上方之情乐也乐行奸邪辰未主之下方之情哀也哀行公正戌丑主之辰未属隂戌丑属阳万物各以其类应差广韵云次也不齐等也按尔雅云田猎齐足即差等其足力之谓也此以给从王于田者吉日庚午乃追述之辞言先此已差马以待矣见戒备有索也凡四足而毛者谓之兽总名也礼记注云兽者守也言力多不易可擒先湏围守然后可获同合防也尔雅云鹿牡麚牝麀严云言牝鹿则见蕃息之意又罗愿云鹿自有无角者名为麀鹿麌当依説文作噳云糜鹿羣口相聚也若如字解则麕牡曰麌尔雅麕牡麌牝麋是也郑云麌复麌言多也于鹿则举牝于麕则举牡足尽乎麕鹿之类矣二説皆通漆沮二水名即緜篇之沮漆是也在汉扶风之地漆水出杜阳县岐山北沮水与漆水合流至岐山入渭详见緜篇与潜之猗欤漆沮不同愚所以定此诗为成王大搜岐阳之诗者正以此一语定之从犹循也言循漆沮之濵以行也漆沮与岐阳相近故云然天子谓成王也岐阳之地为天子大搜之所在也】　瞻彼中原其祁【尔雅作麎】孔有【韵亦叶纸韵羽轨翻】儦儦【説文丰本俱作伾伾陆徳明本作麃麃一作爊爊后汉书注韩诗俱作駓駓】俟俟【纸韵文选注薛君章句俱作騃韩诗作骏骏】或羣或友【有韵亦叶纸韵羽轨翻】悉率左右【叶有韵云九翻亦叶纸韵羽轨翻】以燕天子【纸韵亦叶有韵济口翻　赋也仰视曰瞻中原朱子云原中也祁通作岐谓山道之旁出者愚意当即指岐山也山有两岐故名孔有甚有也指兽言儦説文云行貌俟説文云大也言儦然而来者皆兽之大者也又薛君章句及毛传云趋则儦儦行则俟俟则此俟当通作竢言相待而缓行也周语云兽三为羣毛传云兽二曰友孔云或三三为羣或二二为友是其甚有也自三以上皆称羣不必要三也悉尽率循燕安也郑云悉驱禽顺其左右之宜以安待王之射也孔云趋逆之车驱而至于彼防虞人乃悉驱之循其左右之宜以禽必在左射之或令左驱令右皆使天子得其左厢之便也】　旣张我弓旣挟我矢【纸韵】发彼小豝殪【丰本作壹】此大兕【纸韵】以御宾客且以酌醴【叶纸韵力纸翻赋也张説文云施弓也我主天子而言仪礼注云方持矢曰挟郝敬云挟夹同两物夹一曰挟矢在上以大二指夹而引之也发发矢豝解见驺虞篇严云传言百发百中则发有中否今曰发彼小豝言发则中豝矢无虚发不待言中也殪毛云壹发而死也兕兽名罗愿云重千斤或曰即犀之防者兕似牛犀似豕兕青而犀黑兕一角而犀二角以此为异然兕之革坚故犀甲只夀百年而兕甲夀二百年射以得兕为隽故周时美殪此大兕唐叔虞射兕于徒林殪以为大甲为是武也以享晋封其后世之臣相与传道之而楚人招魂称君王亲发兮躭青兕以为物之伟观可以娱魂而来之云尔孔云虞人旣驱禽待天子故言旣张我天子所射之弓旣挟我天子所发之矢发而中彼小豝亦人殪此大兕也小豝大兕俱是发矢杀之但小者射中必死苦于不能射中大者射则易中惟不能即死小豝云发言发则中之大兕言殪言射着即死异其文者言中防而制大也或云发见其巧殪见其力劝侑曰御賔客谓从王大搜之诸侯也孔云周礼六服之内其君为大賔其臣为大客彼对文则君为大賔臣为大客若散则賔亦客也故此賔客并言之刘公瑾云此言进禽于賔客亦犹车攻言大庖不盈之意酌説文云盛酒行觞也醴説文云酒一宿熟也文选注云甜而不泲也周礼酒正职云辨五齐之名一曰泛齐二曰醴齐三曰盎齐四曰缇齐五曰沈齐注云泛者成而滓浮泛泛然醴犹体也成而滓汁相将盎犹翁也成而翁翁然葱白色缇者成而红赤沈者成而滓沈自醴以上尤浊盎以下差清谓之齐者每有祭祀以度量节作之也且以酌醴者郑云酌而饮羣臣以为俎实孔云左传天子飨诸侯毎云总醴命之宥是飨有醴也杜预云先置醴酒示不忘古也严云周官五齐味薄所以祭也三酒味厚人所饮也坊记醴酒在室醍酒在堂则五齐亦曰酒醴味甜于余齐与酒味殊穆生不嗜酒故元王毎置酒常为穆生设醴见醴与酒味异也飨为盛礼惟王飨诸侯则设醴示不忘古礼之重也旣得禽兽则以为俎实进于賔客又且以酌醴而飨举行盛礼也吕祖谦云车攻吉日皆以搜狩为言何也葢搜狩之礼所以见王赋之复焉所以见军实之盛焉所以见师律之严焉所以见上下之情焉所以见综理之周焉欲明文武之功业者观诸此足矣马融云夫乐而不荒忧而不困先王所以平和府藏頥养精祌致之无疆故戛击鸣球载于虞谟吉日车攻序于周诗圣主贤君以増盛美岂徒为奢淫而已哉】<br />

                    <br>
                        　　吉日四章章六句【序云美宣王田也能慎防接下无不自尽以奉其上焉朱子谓慎微以下非诗本意或曰篇中两诹吉日所谓愼防也旣差我马所谓接下也若悉率左右以燕天子则所谓无不自尽以奉其上者也以此解序得矣然究于诗义何涉申培説谓宣王畋猎复古史籕美之焦氏易林亦云吉日车攻田弋获禽宣王饮酒以告嘉功总之因毛传篇次以类系此诗于车攻之后遂并属之宣王耳然宣王自圃田一狩之外其他皆不见于史即岐阳石鼓旧相传为宣王猎碣而杨慎援据左传且疑为成王时诗矣若子贡传以为宣王阅武其谬益甚愚疑此诗为即由庚葢以吉日庚午之句取之篇末曰以御賔客且以酌醴故燕飨通用果尔则是诗在周公作仪礼时已有之其为成王之诗明矣】<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷十之中<br />
<经部,诗类,诗经世本古义><br />
　　钦定四库全书<br />
　　诗经世本古义卷十之下<br />
　　明　何楷　撰<br />
　　周成王之世诗<br />
　　振鹭【礼记作振羽】周成王时防子来助祭于祖庙先习射于泽宫周人作诗以美之【此与有瞽有客皆一时之诗为防子作也何以知其为防子也防子之封宋也统承先王修其礼物作賔于王家故有客之诗曰亦白其马商尚白也鹭乃白鸟而我客之容似之意者其衣服车旂之类皆用白与此以知其为防子也何以知其在成王时来助祭也书序云成王既黜殷命杀武庚命防子启作防子之命是则防子之封宋也自成王始命之而诗大雅文王篇乃周公所作以训成王者其曰商之孙子侯服于周厥作祼将常服黼冔白虎通谓言防子服殷之冠助祭于周此以知防子在成王时来助祭也何以知其习射于泽宫也礼天子将祭必习射于泽泽者所以择士也已射于泽而后射于射宫射中者得与于祭不中者不得与于祭此诗言西雝雝者天子之辟雝正泽宫也此以知其为将祭而先习射也泽宫自习射而外亦有以他事至者与曰有之其一为郊祀家语及郊特牲皆云卜郊之日王亲立于泽官以听誓命受教谏之义也其一为养老乐记云食三老五更于太学天子袒而割牲执酱而馈执爵而酳冕而总干所以教诸侯之弟也然则此客之在西雝也何以知其不为彼二者而至与曰以有瞽之诗例之彼祭祖庙之诗也而曰我客戾止此亦曰我客戾止大抵同时咏耳故知其为助祭祖庙也】<br />
　　振鹭于飞于彼西雝【冬韵薛君章句作雍】我客戾止亦有斯容【冬韵兴中有比也振钱氏云自振其羽也鹭毛传云白鸟也陆玑云水鸟也好而洁白故谓之白鸟齐鲁之间谓】<br />
　　【之舂锄辽东乐浪吴杨人皆谓之白鹭大小如鸱青脚髙尺七八寸尾如鹰尾喙长三寸陆佃云鹭步于浅水好自低昂故曰舂锄色雪白顶上有丝毵毵然长尺余欲取鱼则弭之亦或谓之白露今人畜之极有驯扰者每至白露降日则定飞而去不可复畜矣俗説雌雄相眄则产罗愿云鹭洁白而善为容其集必飞舞而下其翅背上皆有长翰毛江东人取为接离海録云一名带丝禽格物论云一名属玉雝当通作廱王氏云辟廱也辟廱有水鹭所集也辟廱解见灵台篇朱子云先儒多谓辟廱在西郊故曰西雝王应麟云即旋丘之水其学即所谓泽宫也郑云白鸟集于西雝之泽言所集得其处也我客防子也尊之曰客亲之曰我客爱敬兼至也按有客之诗序以为防子来见祖庙左昭二十五年宋乐大心曰我于周为客然则此客之为称防子明矣孔頴逹云客者敌主之言诸侯之于天子虽皆有賔客之义但先代之后时王偏所尊敬特谓之客戾通作丽说文云旂行也止息也戾止据西雝而言我客与众诸侯来助祭者偕行而止息于此将习射以与祭也斯指鹭也容自礼物言之如车旂服御之类从其先代所尚亦如鹭色之洁白然也孔云受命之祖皆圣哲之君故能克成王业功济天下后世子孙无道防其国家遂令宗庙絶享非仁者之意也故王者既行天罚封其支子爵为上公使得行其正朔用其礼乐所以尊贤徳崇三统明王位非一家之有也】　在彼无恶【叶遇韵乌故翻】在此无斁【叶遇韵都故翻中庸及薛君章句俱作射】庶几夙夜以永终誉【叶遇韵读如裕俞戍翻　赋也彼此主客相对之辞恶犹怨也斁说文云解也谓恩礼衰替也钱天锡云为胜国之遗易起猜嫉在革命之际易生厌薄陈氏云在彼不以我革其命而有恶于我知天命无常惟徳是与其心服也在我不以彼坠其命而有厌于彼崇徳象贤统承先王忠厚之至也辅广云在彼无恶其心公也在此无斁其心厚也公则顺天厚则尽道万尚烈云说者于有客章以白其马追琢其旅为在彼无恶以去而留追而绥为在此无斁曰庶几者期望之也夙夜乃循环无穷之意永说文云长也终者对今之辞誉说文云称也此日彼此各尽其道固为人所称誉矣自今以徃庶几时时如此而后可以终有此誉成王告防子曰与国咸休永世无穷又曰以蕃王室毗予一人俾我有周无斁皆比意也中庸云君子动而世为天下道言而世为天下法行而世为天下则逺之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也引诗之意谓君子与天下精神意虑两两绾结无时不然故能终誉亦与此诗意彷佛相近陈际泰云仍以国制而不改周以后无此也待以客礼而不臣周以后无此也防子之命犹有戒勑之辞至振鹭而益浑融矣无恶无斁夙夜终誉之语抑何爱而婉也若恶伤其意者然噫嘻后世无望此矣当涂之待山阳典午之待归命始终保全其去古犹近乃刘豫独何心也哉罗泌云武王既胜商杀纣即武庚而立之夫吊其民诛其君而乃立其子独不以其他日之将不利而废之此周之至徳也及武庚之作难三监淮夷并起应之当此之时周之事亦汹矣周公于是焉濯征龛代至久而后克之兹宜深监武庚之事而乃更立商王之元子防子启夫以防子之贤吾君之子顾乃使之代商后而邦之宋宋为故亳商之旧都民之被其泽者固未忘也使防子而非人少异其志则全商之地确非周矣而成王周公方且晏然命之统承先王修其礼物不少为疑而宋之臣人卒以安堵非圣人之盛徳能如是乎于以是知立国惟在于贤而不在于疑之多也秦汉而下不原仁义而徒汲汲以防虞天下为心岂不大可惭哉礼仲尼燕居篇子曰礼有九焉大飨有四焉苟知此矣虽在畎亩之中事之圣人已两君相见揖让而入门入门而县兴揖让而升堂升堂而乐阕下管象武夏籥序兴陈其荐爼序其礼乐备其百官如此而后君子知仁焉行中规还中矩和鸾中采齐客止以雍彻以振羽是故君子无物而不在礼矣注谓振羽即振鹭彻以振羽者言礼毕彻器之时歌振鹭也在彼无恶在此无斁主賔欢洽于斯为盛故歌之】<br />
　　振鹭二章章四句【旧作一章八句　序及蔡邕独断朱传皆以为二王之后来助祭之诗郑云二王夏殷也其后杞也宋也按书传云天子存二代之后与己三所以通夫三统立三正郊特牲亦云天子存二代之后犹尊贤也尊贤不过二代而已然又有所谓三恪者何郑駮异义曰三恪尊于诸侯卑于二王之后则杞宋以外别有三恪乐记曰武王克商未及下车而封黄帝之后于蓟帝尧之后于祝帝舜之后于陈所谓三恪者其是乎惟杜预云周封夏殷二王后又封舜后谓之恪并二王之后为三国其礼转降示敬而已此解未确陵川郝氏曰三皇始制封建着为令诸侯有罪方伯连帅请于天子而征之天子无道三恪之国徧告方伯连帅率天下诸侯而伐之此三恪所从来矣左传曰武王以元女大姬配胡公而封诸陈以备三恪盖蓟祝待陈而备非祀宋待陈而备也若夫二王之后亦有隆杀左传皇武子曰宋先代之后也于周为客天子有事膰焉有防拜焉女叔侯曰夏余也子太叔曰夏肄是屏此虽以其后世即东夷故然周之尊不及其尊宋明矣此诗以振鹭发咏明是以宋从殷尚为言固非兼杞申培说但以为先代之后助祭于周而劳之之歌混称先代了无主名要是梦论朱子又云防此文意都无告神之语恐是献助祭之臣古者祭毎一受胙主与賔尸皆有献酬之礼既毕然后亚献至献毕复受胙如此礼意甚好有接续意思到唐时尚然今并受胙于诸献既毕之后主与賔意思皆隔了黄光升駮之云按正祭时未有献助祭之臣之乐歌者统于尊也祭后归诸侯賔客之俎独留同姓燕饮亦未见二王之后在此想别日燕饮故歌此诗耳濮一之亦谓疑此防子来朝始至而王燕劳之所奏之乐歌今按果如所说则此诗当班在雅中不得列之于颂且西雝二字竞无着落季本又谓此诗必専为武庚而发盖武庚庸愚不知天命故欲使之观乐辟雝以养徳庶几其能忠顺耳邹忠亦以为周之嘉客孰先武庚作賔王家岂防子哉是皆凿空无据之谈不足信也】<br />
　　有瞽成王大祫也合诸乐于太庙奏之防子以客礼来助祭诗人纪述其事【序云始作乐而合乎祖也朱传及申培说因之愚按序意谓成王至是始行合祖之礼大奏诸乐云尔非谓以新乐始成之故合乎祖也合祖者祫祭之谓其礼有二曰时祫曰大祫王制曰天子犆礿祫禘祫尝祫烝四时之祭惟春礿不祫夏禘秋尝冬烝皆祫此时祫也对大祫而言亦曰小祫春秋文二年八月大事于太庙公羊传曰大事者何大祫也大祫者何合祭也其合祭奈何毁庙之主陈于太祖未毁庙之主皆升合祭于太祖此所谓大祫也小祫止及未毁庙之主大祫则并及于毁庙之主以礼文徴之礼器曰周旅酬六尸此天子之礼也曽子问曰祫于太庙祝迎四庙之主此诸侯之礼也夫天子旅酬止于六尸诸侯迎主止于四庙则小祫之仅及于未毁庙之主明矣杜预曰逸礼记祫于太庙之礼云毁庙之主升合食而立二尸此则大祫并及于毁庙之主与公羊说脗合者也但大祫年月经无明文郑谓鲁礼三年防毕而祫于太庙明年春禘于羣庙自尔以后五年而再盛祭一禘一祫杜佑阐其说谓古者天子诸侯三年防毕皆合先祖之神而享之以生有庆集之欢死亦应备合食之礼縁生以事死因天道之成而设禘祫之享皆合先祖之神而享之按防毕而致新主于庙谓之吉禘公羊解大事为大祫即吉禘也虽其以新主合于旧主不妨得祫之名而大祫自有大祫之礼未容以吉禘当之至郑氏所谓禘祫相因盖本于公羊传五年而再殷祭之说杨氏辟之谓殷祭乃大祫之祭也五年而再殷祭即三年一祫五年再祫犹天道三歳一闰五歳再闰耳于禘祭手何与此其说殊朗然可信乃大祫之月崔灵恩则谓祭以秋以合聚羣主其礼最大必秋时万物成熟大合而祭之东汉张纯则谓祫以冬十月五谷成熟物备礼成故合聚饮食二说意颇相近而未知孰是至此诗之所以定为大祫者以楚茨祫尝之诗也则有祝祭于祊之语信南山祫烝之诗也则有是烝是享之语而此诗但浑言先祖是听而已非大祫而何尝考竹书成王九年春正月有事于太庙初用勺意者其即此时乎抑又有疑焉王制所谓祫禘者夏祭也自周公升禘为大祭更名夏祭为禴先儒谓禴祭以乐为主故其字从龠龠者乐之竹管三孔以和众声也是诗所举不及品物惟悉数乐器而已则谓即祫禘之祭亦无不可请以俟知者】<br />
　　有瞽有瞽【麌韵】在周之庭【丰氏本作廷】设业设虡【叶麌韵读如枸果羽翻】崇牙树【乐书作植】羽【麌韵】应田【尔雅周礼注丰本俱作朄】县鼓【麌韵】鞉【陆徳明本丰本俱本鼗】磬柷圉【叶麌韵读如麌鱼矩翻丰本作敔】既备乃奏箫管备举【叶麌韵读如踽果羽翻】喤喤厥声【庚韵】肃雝【礼记作雍尔雅注作噰】和【去声】鸣【庚韵】先祖是听【丰本作聒】我客戾止永观厥成【庚韵　赋也瞽说文云目但有联也徐锴云按书说言漫若鼓皮也联但有黒子外防黒影而已此有瞽毛传以为乐官也重言有瞽者见所有者非一瞽也郑云瞽蒙也目无所见于音声审也周礼上瞽四十人中瞽百人下瞽百六十人有眡了者相之陈旸云耳目形也聪明神也聋瞆者其神在目不在耳故以之司视而掌火瞽蒙者其神在耳不在目故以之司听而鼓乐其使人也可谓器之矣传曰黄帝使神瞽考中声夏书曰瞽奏鼓礼曰御瞽几声之上下诗曰蒙瞽奏公国语曰蒙瞍修声则瞽蒙之职自古以固然非特周也在周之庭孔颖逹云皆在周之庙庭也黄佐云曰周庭则非复商之庭矣陈旸云有瞽有瞽兼上中下瞽而言之也其来则大司乐诏之其歌则太师帅之相之则在眡了焉孔子言相师之道岂非眡了之职与在周之庭盖有眡了相之不特及阶及席而已又韩诗外传云太平之时无瘖跛眇尫蹇侏儒折短父不哭子兄不哭弟道无襁负之遗育然各以序终者贤医之用也故安止平正除疾之道无他焉用贤而已矣诗曰有瞽有瞽在周之庭纣之余民也此全非诗防设说文云施陈也从言从殳殳所以驱遣使人也业虡解见灵台篇毛云植者为虡横者为栒业大版也所以饰栒为县也捷业如锯齿孔云虡者立于两端栒则横入于虡其栒之上加之以业所以饰此栒而为悬设也栒亦作簨又作笋按考工记有钟虡磬虡而说文解虡为钟鼓之柎则钟鼓磬皆有虡也其所以悬则在于业也设业设虡乃谓设业于所设之虡耳崇牙业上之饰毛云卷然可以县也孔云栒之上加以大板侧着于栒其上刻为崇牙似锯齿捷业然故谓之业牙即业之上齿也以其形卷然得挂绳于上故言可以为悬也树羽毛云置羽也朱子云置五采羽孔云置之于笋虡之上角按礼明堂位篇云夏后氏之龙簨虡殷之崇牙周之璧翣据考工记笋饰以鳞属故曰龙簨虡也殷又于龙上刻画之为重牙以挂悬紞名曰崇牙者以牙为业之上齿所处者髙故也璧翣者注谓周人画绘为翣树于翣之角上载以璧垂五采羽其下也陈旸云笋之上有业业之上有崇牙笋之两端又有璧翣郑氏谓载璧垂羽是也盖笋虡所以架钟磬崇牙璧翣所以饰笋虡夏后氏饰以龙而无崇牙商饰以崇牙而无璧翣至周则极文而三者具矣故周颂曰设业设虡崇牙植羽是也尔雅云大鼓谓之鼖小者谓之应毛传训应为小鞞孔云此大射礼应鞞也田通作郑云应鞞之属也声转字误变而作田孔云字以柬为声声既转去柬惟有申在申字又误去其上下故变作田也愚按书君奭篇申劝文王之徳礼记亦讹作田观文王之徳申田相混郑孔之说可信陈祥道云大射有朔鼙应鼙诗又以应配朄则朔鼙乃朄鼓也以其引鼓焉故曰朄以其始鼓焉故曰朔是以仪礼有朔无朄周礼有朄无朔犹仪礼之酒周礼之明水其实一也郑氏以应与及朔为三鼓恐不然也大射建鼓南鼓应鼙亦南鼓而居其东建鼓东鼓朔鼙亦东鼓而居其北则鼙与鼓皆建而鼙常在其左矣朔作而应应之朔在西应在东则凡乐之奏常先西矣按周礼太师职云大祭祀帅瞽登歌令奏撃拊下管播乐器令奏鼓朄大飨亦如之小师职云大祭祀登歌击拊下管击应鼓彻歌大飨亦如之是则鼓击应皆在堂上击拊之时而鼓朄职于太师击应职于小师则应比朄为贱矣仪礼应鼙朔鼙旧说谓应鼙者应朔鼙也朔者始也先击朔鼙次击应鼙然则堂下鼓与堂上之击拊同时而击应继鼓而起亦取其与相应故名应耳陈旸云于歌言登则知管之为降于管言下则知歌之为上堂上之乐众矣其所待以作者在乎奏击拊堂下之乐众矣其所待以作者在乎奏鼓朄舜之作乐言拊咏于上言鼗鼓于下乐记亦曰防守拊鼓盖拊为众器之父鼓朄为众声之君以拊为父凡乐待此而作者有子道焉以鼓为君凡乐待此而作者有臣道焉又云堂下之乐以管为本器之尤小者也应之为鼓鞸之尤小者也礼器曰县鼓在西应鼓在东作乐及其小者乃所以为备也太师大祭祀击拊鼓朄亦此意欤当堂上击拊之时则堂下击应鼓以应之然后播鼗而鼓矣应施于击拊又施于歌彻其乐之终始欤县鼓毛云周鼓也明堂位云夏后氏之足鼓殷人楹鼓周人县鼓陈旸云昔少昊氏造建鼓夏后氏加四足商人贯之以柱周人县而击之县鼓本出于建鼓则县鼓大鼓也应田县鼓先小后大所以为备乐也愚按路鼓鼖鼓皆为大鼓以周礼考之则此县鼓乃路鼓陈祥道以为晋鼓非也周礼鼔人职云以雷鼓鼓神祀以灵鼓鼓社祭以路鼓鼓鬼享此祭宗庙故知为路鼓也鞉郑云如鼓而小持其柄摇之旁耳还自击刘熙云鞉也所以乐作亦作鼗尔雅云大鼗谓之麻小者谓之料又作鼗月令云修鼗鞞先儒谓小鼓有柄曰鼗大鼗谓鞞愚按此鼗即路鼗也周礼大司乐职云靁鼓靁鼗冬日至于地上之圜丘奏之若乐六变则天神皆降可得而礼矣灵鼓灵鼗夏日至于泽上之方丘奏之若乐八变则地只皆出可得而礼矣路鼓路鼗于宗庙之中奏之若乐九变则人鬼可得而礼矣陈旸云鼗于鼓为小所以兆奏鼓者也鼓以节之鼗以兆之作乐之道也鼔则击而不播鼗则播而不击靁鼓靁鼗六面而工十有二以二人各直一面左播鼗右击鼓故也灵鼔灵鼗八面而工十有六路鼓路鼗四面而工八人亦若是欤商颂言置我鞉鼓则鞉与鼓同植非有播击之异与周制差殊矣鬻子曰禹之治天下也县五声以听曰语寡人以狱讼者挥鼗吕氏春秋曰武王有戒谨之诏繇是观之欲诫者必播鼗鼓矣盖鼗鼗奏鼓者也作堂下之乐必先鼗鼓者岂非乐记所谓先鼓以警戒之意欤又云鞉鼓二者以同声相应故祀天神以靁鼓靁鼗祭地只以灵鼓灵鼗享人鬼以路鼓路鼗乐记亦以鞉鼓合而为徳音周官少师亦以鞉鼓并而鼓之也磬颂磬笙磬也陈旸云大射之仪乐人宿县于阼阶东笙磬西面西阶之西颂磬东面盖应笙之磬谓之笙磬应歌之磬谓之颂磬笙磬在东而面西颂磬在西而面东颂磬歌于西是南向北向以西方为上所以贵人声也笙磬吹于东是以东方为下所以贱匏竹也大射鼗倚于颂磬西纮颂磬在西而有纮是编磬在西而以颂磬名之特磬在东而以笙磬名之又云鼗堂下之乐也磬堂上之乐也堂下之鼗播则堂上之磬作矣故眡了以播鼗为先而击颂磬笙磬次之商颂言鞉鼓渊渊继之依我磬声亦是意也柷毛云木椌也郭璞云柷如漆筩方二尺四寸深一尺八寸中有椎柄连底挏之令左右击圉通作敔毛云楬也郭云形如伏虎背上有二十七鉏铻刻以木长尺栎之虞书云合止柷敔蔡沈云始作也则击柷以合之及其将终也则栎敔以止之盖节乐之器也陈祥道云柷方二尺四寸隂也敔二十七鉏铻阳也乐作阳也以隂数成之乐止隂也以阳数成之固天地自然之理徐光启云柷之制中空盖声之所出以虚为本也敔之制中实盖声之所止则归实也王邦直云乐记曰圣人作为椌楬祝敔椌楬皆一物而异名不言柷敔而言椌楬者柷以中虚为用而声出焉故又谓之椌敔以伏虎为形而声伏焉故又谓之楬盖声之出也乐繇之合声之伏也乐繇之止焉亦隂阳之义也陈旸云鞉所以兆奏鼓堂下之乐也磬则上声而逺闻堂上之乐也堂上堂下之乐备奏其合止有时制命于柷敔而已既备者郑云悬也陈也皆已毕也奏者动作之义此则指金奏而言凡乐必先奏钟以均诸乐所谓钟即十二律之钟也以周礼大司乐考之奏黄钟歌大吕舞云门以祀天神奏太簇歌应钟舞咸池以祭地只奏姑洗歌南吕舞大磬以祀四望奏蕤賔歌函钟舞大夏以祭山川奏夷则歌小吕舞大濩以享先妣奏无射歌夹钟舞大武以享先祖此诗言先祖是听则其所奏可知也贾公彦云奏者奏击以出声故据钟而言歌者发声出音故据声而说亦互而通也欲作乐先击此二者之钟以均诸乐是以钟师云以钟鼓奏九夏郑云先击钟次击鼓论语云始作翕如郑云始作谓金奏也陈旸云言奏则堂下之乐言歌则堂上之乐春秋传曰晋侯飨穆叔奏肆夏歌文王大明緜又曰晋侯歌钟二肆取半以赐魏綘则奏之与歌虽有堂上下之辨其实不离于六律六同也按六同即六吕也乐叶图征有云撞钟以知君钟调则君道得得非谓钟所以均乐故以为诸乐之君与又按周礼钟师掌金奏凡乐事以钟鼓奏九夏大司乐职亦云凡大祭祀王出入则令奏王夏尸出入则令奏肄夏牲出入则令奏昭夏彼所谓奏虽兼用钟鼓而以金为主故名金奏则此诗云乃奏或即指三夏之奏亦未可知要之当据钟而言也箫郭璞云大者编二十三管长尺四寸小者十六管长尺二寸一名籁尔雅云大箫谓之言小者谓之筊陈旸云谓之言以其管二十四无底而善应故也谓之筊以其管十六有底而交鸣故也孔云易通卦验云箫长尺四寸风俗通云箫参差象鳯翼十管长二尺其言管数长短不同盖有大小故也要是编小竹管为之耳管以笙言与商颂嘒嘒管声不同笙之为物列管匏中施簧管端以管为用者也观执竞篇言磬筦将将明管与磬之相应也磬管之相应者惟笙磬耳笙磬者应笙之磬鼓钟之诗曰笙磬同音盖亦指此益可以明此管为笙之管也又按隂竹之管用于宗庙周礼固有明文愚独以此诗备举众音不应缺匏故定主前说举说文云对举也箫管之乐俱在堂下备举而作之则堂下之器无或遗者矣上文但述乐器之名而已此或言奏或言举互相备也陈旸云周官眡了掌凡乐事播鼗击颂磬笙磬小师掌教鼓鼗柷敔埙箫管瞽蒙掌播鼗柷敔埙箫管是皆先鼗而磬次之先柷敔而箫管次之是诗言鞉磬柷敔继之箫管备举固作乐之序也论备乐而不及舞者舞所以节八音也言八音则舞举矣喤喤厥声二句以堂上之乐言喤说文云小儿声诗其泣喤喤是也毛传解钟鼓喤喤为和也按老子云含徳之厚比于赤子终日号而嗌不嗄和之至也正喤字义疏厥声人声谓登歌也周礼大司乐职云九徳之歌于宗庙之中奏之太师职云大祭祀帅瞽登歌瞽蒙职云掌九徳六诗之歌以役太师陈旸云声乐之象也金石丝竹乐之器也象形而上器形而下故郊特牲曰歌者在上匏竹在下贵人声也肃敬雍和也旧解如此但雍字说文不载其训为和义亦未详如通作飨则取煎和五味之和或通作雝则取雝渠音声之和耳和说文云相譍也作去声读乃唱和之和増韵云凡出声者皆曰鸣和鸣指琴瑟言琴瑟之声与人之声相应而鸣肃肃然使人敬雍雍然使人和也记曰乐在宗庙之中上下同听之莫不和敬于此见矣按周礼小师掌教歌郑云谓琴瑟也歌依咏诗也贾云工歌诗依琴瑟而咏之诗即诗传云曲合乐曰歌也故乡饮酒之属升歌皆有琴瑟也若不依琴瑟即尔雅徒歌曰謡也陈旸云尝考之虞书琴瑟以咏则琴瑟之声所以应歌者也歌者在堂则琴瑟亦宜施之堂上矣又云古之君子反情以和其志比类以成其行然后发以声音文以琴瑟而堂上之乐作矣动以干戚饰以羽旄从以箫管而堂下之乐作矣琴瑟作于堂上象庙朝之治箫管作于堂下象万物之治或问子何据而以肃雍和鸣指歌也曰吾有所本之也周礼郑司农注引古乐诗曰勅尔瞽率尔众工奏尔悲诵肃肃雝雝无怠无凶所谓悲指琴瑟也乐记曰丝声哀哀以立廉悲之义也所谓诵即歌也文王世子春诵注谓歌乐以配乐而歌故云歌乐也合悲与诵并奏而期之以肃肃雝雝则是诗之所指肃雍其为堂上之歌明矣乐记篇子夏曰郑音好滥淫志宋音燕女溺志卫音趍数烦志齐音敖辟乔志此四者淫于色而害于徳是以祭祀弗用也诗云肃雍和鸣先祖是听夫肃肃敬也雍雍和也夫敬以和何事不行愚按此诗所纪大合诸乐唯有七音应田县鼓鞉革也磬石也柷敔木也乃奏金也箫竹也管匏也和鸣琴瑟也但不及土陈旸云八音以土为主故虞书乐记之论八音皆不言土又云左氏传曰为之七音以奉五声左氏为七音之说盖八音耳八音以土为主而七音非土不和故书之益稷礼之乐记其言八音皆虚其土犹大衍之数虚其一也大衍之数虚其一无害为五十七音之数虚其土无害为八音也又云诗书不言土音易于比离坎独言缶不及七音者盖八音以土为主犹五事以思为主也故七音非土不和土非七音不备诗书举七音以见土推用以见体也易举缶以见七音明体以见用也自先祖是听以下蒙上文亦皆主堂上而言观书益稷篇言琴瑟以咏而属以祖考来格虞賔在位羣后徳让等语可见若鸟兽跄跄鳯凰来仪则繋之堂下之乐矣先祖谓后稷也周官大司乐先妣文在先祖之上此但言先祖不及先妣故知断自后稷也后稷而下毁庙未毁庙之主皆得合食于庙谓之祫祭成王之祢武王亦当与焉而但以先祖总之者统于尊也我客戾止与振鹭篇义同刘公瑾云虞賔在位则舜之作乐以此为盛我有嘉賔则商人作乐以此为盛我客戾止则周人作乐以此为盛也永说文云长也乐有声有形先祖神也神以声感故曰听我客人也人以形感故曰观此皆兼及众乐非止歌特以尊神贵人故言之于堂上耳成朱子云乐之一终也按乐以象成故曰成舜乐九成武乐六成永观厥成犹云自今以往我客来助祭观乐于周未之有艾焉而已陈旸云武乐六成周始作备乐而合乎祖不过主大武而已记曰武始而北出再成而灭商三成而南四成而南国是疆五成而分周公左召公右六成复缀以崇天子武乐之成终于崇天子戾止而观成得非所以崇天子之意欤商颂我有嘉賔亦不夷怿同义】<br />

                    <br>
                        　　有瞽一章十三句【蔡邕独断云始作乐合诸乐而奏之所歌也诗固不为始合乐作果为始合乐作也则无助祭之事我客何以来欤邓元锡又引或人之说曰序所云合于祖者谓合于乐祖祭瞽宗乐歌也夫然则篇中明有先祖是听之语将何以称焉子贡传但存瞽合二字而其余阙文】<br />
　　武大武一成之歌【出申培说】首纪北出伐商之事为武乐六成之始故専得武名在九夏中疑即纳夏亦名为遏【序云奏大武也唐孔氏及朱子皆谓周公象武王之功作大武之乐盖本于明堂位篇言周公摄政六年制礼作乐之说武王以武功定天下故乐以武名四代之乐如大防大夏大濩大武皆称大者以功成作乐为一代大事故耳乐记子曰夫乐者象成者也且夫武始而北出再成而灭商三成而南四成而南国是疆五成而分周公左召公右六成复缀以崇天子郑云成犹奏也每奏武曲一终为一成贾公彦云舞人须有限约立四表以与舞人为曲别也舞人从南表向第二表为一成从第二至第三为二成从第三至北头第四表为三成舞人各转身南向于北表之北还从第一至第二为四成从第二至第三为五成从第三至南头第一表为六成陈祥道云周都商之西南商都周之东北故舞始而北出则出表之东北以商居东北故也三成而南则入表之西南以周居西南故也疆南国然后可得而分治分治然后可得而复缀分治系于臣故散而为二复缀统于君故合而为一陈旸云文舞九成武舞六成何也曰二与四为六而坤用之两地之数也一三五为九而干用之参天之数也文乐阳也其成以参天之数武乐隂也其成以两地之数亦节奏自然之符也又云周官大司乐奏无射歌夹钟舞大武以享先祖然则武奏大武歌是诗而舞之可知矣记有言八佾以舞大武语其数也朱干玉戚以舞大武语其器也冕而舞大武语其服也周官乐记皆先大夏后大武以世次先后言之祭义明堂位皆先大武后大夏者尊时王之制故也古者帝王之于天下入则揖逊出则征诛其义一也然以文得之者必先乎文以武得之者必先乎武各适其时故也又季本云天子庙乐礼宜九成意必尚有文舞九成如礼记所谓八佾以舞大夏者不在此武舞六成之数欤愚按声以节舞唐贾氏谓诗为乐章与舞人为节是也序于象舞大武皆言奏然象舞管奏也大武疑即纳夏乃九夏之一则金奏也大武之所以疑为纳夏者以国语别名为遏而篇中有胜殷遏刘之语知之详见时迈篇小引下】<br />
　　于【音乌】皇武王无竞维【左传作惟】烈【通篇俱无韵　赋也于叹辞皇君也武王为天下君之称即所谓皇王也无竞维烈义与执竞同愚按此二句乃櫽括武乐六成之起语旧说専主克商言亦通左宣十二年晋师救郑随武子曰兼弱攻昧武之善经也仲虺有言曰取乱侮亡兼弱也汋曰于铄王师遵养时晦耆昧也武曰无竞维烈抚弱耆昧以务烈所可也一说季本云无竞者不争而不见其强也言大哉武王之功不以力争天下维以徳服之执竞而无竞者也万尚烈云人知武王之烈而不知武王之烈以无竞也皆通】允文允武克开厥后嗣武受之胜殷遏刘耆定尔功<br />
　　【赋也此推言武王之善继述也黄佐云文王之在周也功徳最盛故天作颂太王而下及文王武颂武王而上及文王盖太王之功非文王无以底于成武王之功非文王无以肇其始允说文云信也允文文王言信哉有文徳之文王也文王之文徳于爱民而不忍残民上见之惠鲜懐保视民如伤文王之所以为文也克能开启也后后人也克开厥后郑云能开其子孙之基绪也与下文尔功对防三分有二肇造区夏是也嗣说文云诸侯嗣国也字从册从口司声徐锴云按尚书史祝册谓册必于庙史读其册故从口防意嗣武受之郑云嗣子武王受文王之业也孔云既言文王开后即云嗣武受之其文相承故以为嗣子武王也胜殷遏刘拟议之辞必胜商而后可以遏刘武王之北出伐商为是故也殷指纣也商自盘庚后改称殷遏尔雅云止也说文云防止也徐云缴綂使止也刘本作镏说文云杀也遏刘有以止纣杀言者有以武王自止其杀言者其实二意皆有纣之作威杀戮毒痡四海固为杀机纣既播虐则武之干戈必不可戢弓矢必不可櫜亦杀机也独夫一殄而杀机杜矣此胜殷之所以不容己也武成曰子小子敢祗承上意以遏乱略孟子曰救民于水火之中取其残而已矣皆此意也李氏云大武之意在于止戈大武之诗在于止杀耆郑云老也按曲礼云六十曰耆汲冢周书及史记皆载武王告叔旦曰惟天不享于殷发之未生至于今六十年此则武王以耆歳伐殷之明据也定即天下大定之定尔功者克开厥后之功对上文文王言故称文王为尔郑云年老乃定汝之大功言不汲汲于诛纣按书武成篇王若曰惟先王建邦启土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦懐其徳惟九年大统未集予小子其承厥志此所谓定尔功者也然以除暴救民安定天下则武之为武亦不出于文之外矣徐光启云文王事殷守其常也武王伐纣通其变也纣恶已稔天下归心武王于此势不得以己也不得已而为之乃所以善承其变之节也二圣于此易地皆然故曰圣逹节夫子为之广其说曰善继善述曰践其位行其礼奏其乐而子思子引之以明中庸之道中者随时处中之谓也严云殷虐未除则文王之文徳未能尽逹于天下非武王之武无以成文王之文也武颂言文王之徳不可无武王之功为奏大武而言之维清言周之成功皆本于文王之徳为奏象舞而言之各有攸当也】<br />
　　武二章一章二句一章五句【旧只作一章七句按左传引耆定尔功一语为武之卒章故知当分二章也朱子误引传以此为大武之首章今考传文乃卒字非首字　蔡邕独断云周武所定一代之乐之所歌也按左宣十二年楚庄王曰武王克商作颂曰载戢干戈载櫜弓矢又作武其卒章曰耆定尔功其三曰铺时绎思我徂惟求定其六曰绥万邦屡丰年竹书载武王十二年作大武乐吕氏春秋云武王即位以六师伐殷六师未至以鋭兵克之于牧野归乃荐俘馘于京太室乃合周公为作大武墨子亦云武王因先王之乐又自作乐命曰象武象武即大武也诸说俱相脗合朱子谓篇内已有武王之諡则其说误矣愚按周礼言舞大武意者大武之舞已作于武王之世特其诗未备及周公时乃始成之耳愚于武赉桓三诗外更定勺为大武之再成般为大武之四成时迈即肆夏为大武之五成合此六诗而大武六成之乐章俱无欠阙真千古快事然亦非强为之附防牵合也或又因左传以耆定一语为武之卒章则所引其三其六当在共前何以缀之于后斯可以见此语但是武诗一篇之卒章而非大武全乐之卒章了然无疑矣子贡传阙文】<br />
　　酌【仪礼礼记汉书风俗通乐书申培说丰氏本俱作勺左传荀子俱作汋白虎通作酌合】告成大武也【出序】周公所作言能斟勺先祖之道也【出应劭风俗通又班固汉书同但勺上无斟字顔师古云勺读曰酌酌取也】是为大武之再成象武王灭商之事亦名武宿夜【大武之舞作于武王之世而乐章未备周公先后襍取诸诗可与舞容相附者以为之节至最后酌诗作而六成之乐章始完故序曰告成大武也竹书成王九年春正月有事于太庙初用勺其即告成之日乎张子谓勺是周公制礼乐时于大武有所增添其说是也乃朱传谓此诗与赉般皆不用诗中字名篇疑取乐节之名今按勺字说文训为挹取则固有其义矣酌只当依仪礼礼记诸书通作勺先祖则指文王也周公何以称文王为先祖以此诗作于成王之世主成王而言耳其曰斟勺先祖之道者以末二句取之诗意与武篇文义相属彼曰嗣武受之胜殷遏刘此曰载用有嗣实惟尔公武王胜殷遏刘乃以嗣文王至公为民之心非富天下也所谓挹取先祖之道者如此礼祭统篇云夫祭有三重焉献之属莫重于祼声莫重于升歌舞莫重于武宿夜此周道也孔頴逹云武宿夜是武曲之名皇氏云师说书传云武王伐纣至于商郊停止宿夜士卒皆欢乐歌舞以待旦因名焉熊氏云此即大武之乐也今按诗中言遵养时晦即宿夜之说也至纯熙而大介则甲子昧爽之事也戎衣一着而遂灭商自是周有天下故诸舞之中莫重于此或引左传随武子云汋曰于铄王师武曰无竞维烈以汋与武并言疑汋不在武乐六成之数不知武汋俱是乐章之名其全乐则名大武非谓武之一章可以尽之不然何以三章别名赉六章别名桓也】<br />
　　于【音乌】铄王师【支韵】遵养时【丰氏本作峕后同】晦时纯熙【支韵】矣是用大介我龙【丰本作宠】受之【支韵】蹻蹻王之造【丰本造下有旹字】载用有嗣【叶支韵祥慈翻】实维尔公【句】允师【见上　赋也于叹辞铄即非繇外铄之铄朱子云以火销金之名自外以至内也王师武王伐商之众也八百诸侯皆已从周纣所有者惟畿内耳武王一旦称兵临之外援已絶内势将溃其象犹之铄也遵说文云循也循道而行以逹于商郊也养谓养威蓄锐不遽战也晦尔雅云冥也时晦谓时当晦防即停止宿夜之事也书武成篇言癸亥陈于商郊俟天休命周语伶州鸠言王以二月癸亥夜陈者指此乐记孔子曰总干而山立武王之事也又曰久立于缀以待诸侯之至也皆谓是时故舞象之也又左宣十二年晋师救郑随武子曰兼弱攻昧武之善经也仲虺有言曰取乱侮亡兼弱也汋曰于铄王师遵养时晦耆昧也其解诗书俱误纯之言全音之近也熙尔雅云光也时纯熙矣谓辨色大明之时诗之所谓防朝书之所谓甲子昧爽者也介之言甲亦音近也是用大介朱子云所谓一戎衣也我龙指武王也龙能变化武王变侯为王故以龙称受之者受天命而有商之天下也蹻说文云举足行髙也造说文云就也言卓越哉武王之所成就谓为天子也吾师蔡中山先生云遵养时晦龙跃在渊也蹻蹻则飞龙在天矣此易所谓大人之造也载始也当通作才嗣继也即嗣武受之之嗣谓嗣文王也尔指武王也公者无私之名字从八从厶八犹背也厶音私韩非子云自营为私背私为公允说文云信也师即王师之师言推原武王用兵之始有所以继嗣文王者实惟尔武王得文王至公无私之心苐欲除暴安民非以富天下为念信乎其为王者之师也使有一毫闇干天命之意襍于其间则人之称是师也其谓之何而慙徳于文王多矣欧阳修云武王用师实天下之至公信可为王师矣】<br />
　　酌【白虎通篇名作酌合】一章九句【毛郑严本皆如此读诸本但作八句　序云告成大武也复继之曰言能酌先王之道以养天下也蔡邕独断因之韩诗外传三条意亦本此其一曰太平之时民行役者不逾时男女不失时以偶孝子不失时以养外无旷夫内无怨女上无不慈之父下无不孝之子父子相成夫妇相保天下和平国家安宁大事备乎下天道应乎上故天不变经地不易形日月昭明列宿有常天施地化隂阳和合动以雷电润以风雨节以山川均以寒暑万民欲生各得其所而制国用故国有所安地有所主圣人刳木为舟剡木为楫以通四方之物使泽人足乎水山人足乎鱼余衍之财有所流故丰膏不独乐硗确不独苦虽遭凶年饥嵗禹汤之水旱而民无冻饥之色故生不乏用死不转壑夫是之谓乐诗曰于铄王师遵养时晦其一曰能治天下必能养其民也能养民者为自养也饮食适乎藏滋味适乎气劳佚适乎筋骨寒暖适乎肌肤然后气藏平心术治思虑得喜怒起居而游乐事时而用足夫是之谓能自养者也故圣人不淫佚侈靡者非鄙夫色而爱财用也养有适过则不乐故不为也是以冬不数浴非爱水也夏不频汤非爱火也不髙台榭非无土木也不大钟鼎非无金锡也不沉于酒不贪于色非辟丑也直行性情之所安而制度可以为天下法矣故用不靡则足以养其生而天下称其仁也养不害性足以成教而天下称其义也适情辟余不求非其肴而天下称其廉也行成不可掩息刑不可犯执一道而轻万物天下称其勇也四行在乎民居则婉媮怒则胜敌故审其所以养而治道具矣治道具而逺近畜矣诗曰于铄王师遵养时晦言相养者之至于晦也其一曰夫百姓内不乏食外不患寒则可教御以礼义矣诗曰蒸畀祖妣以洽百礼百礼洽则百意遂百意遂则隂阳调隂阳调则寒暑均寒暑均则三光清三光清则风雨时风雨时则羣生宁诗曰于铄王师遵养时晦言相养之至于晦也总为经文养之一字所误在经中实无此意至其解晦字更不可晓朱传但以为颂武王之诗而不知其即为大武之乐申培说知其为大武矣而谓盖大武之五成夫分周公左召公右此大武五成之乐也酌诗中曽有分周召之意否若白虎通之说更异矣云周公之乐曰酌合言周公辅成王能斟酌文武之道而成之也张子厚亦云周公没嗣王以武功之成繇周公告其成于宗庙之歌也然则所谓尔公者岂即指周公耶夫周公安得有乐耶至于陈旸不知勺之即武宿夜而妄为之辨曰燕礼言若舞则勺记言十有三年舞勺成童舞象皆小舞也朱干玉戚冕而舞大武则大舞也周官大舞以大司乐掌之小舞以乐师掌之然则周之舞岂不重于武宿夜乎此勺象所以不言大异乎大武配六乐而谓之大也今按古人舞勺舞象之意诚不测其云何愚意或祗欲其知祖宗之徳耳有曰舜乐莫盛于韶周乐莫盛于勺勺岂小舞之谓耶子贡传阙文】<br />
　　赉武王灭殷南还于周遍封诸侯命之大赉是为大武之三成【乐记所谓三成而南者也殷在河北周在河南既渡河灭殷至是始南旋也序云赉大封于庙也赉予也言所以锡予善人也愚按论语曰周有大赉善人是富序之所谓锡予善人者本此其实发政施仁统名大赉论语之意特谓于众民之中有善人焉则又别有以加厚之非谓必待善人方以赉及之也书武成篇曰大赉于四海而万姓悦服观其言四海言万姓则周之所谓赉者其非専指善人可知己或者又因上文言散鹿台之财发钜桥之粟以为此即大赉之事又非也散财发粟不过一时矫革之政所及几何必借众诸侯之来旬来宣而后天子之徳泽始遍是则赉之诗所为作而赉之所繇名也序首以大封于庙为言者盖叙述当时告庙封诸侯之后即以大赉之意告之乃纪事之辞全与此诗立言之指无渉而旧说相沿皆以封当赉误矣篇中无武王字疑如左传言此诗乃武王所自作意即在封建防遣之际乎皇甫谧云武王伐纣之年夏四月乙夘祀于周庙将率之士皆封诸侯国四百人孔頴逹云乐记说武王克殷未及下车而封蓟祝陈下车而封杞宋左传曰武王克商光有天下其兄弟之国者十五人姬姓之国者四十人古文尚书武成篇说武王克殷而反祀于周庙列爵惟五分土惟三皆是武王大封之事也荀子则云周公立七十一国姬姓独居五十三人周之子孙苟不狂惑者莫不为天下之显诸侯】<br />

                    <br>
                        　　文王既勤【叶支韵渠羁翻】止我应受之【支韵】敷【左传作铺】时绎思【支韵】我徂维【左传作惟】求定时【丰氏本作峕】周之命于【音乌】绎思【见上　赋也勤尔雅说文皆云劳也止通作只说文云已辞也文王陈锡哉周乃既勤之实当日自朝至昃食之不遑遹求厥宁心之无逸其勤可知左宣十一年晋郤成子求成于众狄众狄疾赤狄之役遂服于晋是役也诸大夫欲召狄郤成子曰吾闻之非徳莫如勤非勤何以求人能勤有继其从之也诗曰文王既勤止文王犹勤况寡徳乎我武王自我也应尔雅说文皆云当也受之受天命也苏辙云文王之勤劳天下至矣其子孙应受而有之孔云我当受之谓受其位为天子也愚按首章言允文文王克开厥后次章言我龙受之至此复合言之所以归受命之自于文王而不敢自以为功也敷时以下勅勉诸侯就国之辞欲其皆师文王也敷说文云施也孔云敷者分散之言杜预云布政陈教也时绎二字连文绎说文以为抽丝也聨续不絶之义时绎者民遭纣虐久矣今新政始更当以布徳施仁为先又当时时聨续之勿以一敷而遽止是所谓大赉也思杜预苏辙皆云辞也愚按此与风之不可求思雅之式燕又思一例后放此徂往定安也俱见说文我自今日以往维欲求天下之安定所以深属望于诸侯之敷而时绎也命即上文敷绎求定之命曰时周之命者言是我周新命非殷之旧政尔诸侯当时时以此命自为提撕不可忘也既又叹而勅之仍于时绎惓惓焉武王安民之心与文王之既勤后先同揆矣】<br />
　　赉一章六句【蔡邕独断以为大封于庙赐有徳之所歌也徐干中论亦云先王将建诸侯而锡爵禄也必于清庙之中陈金石之乐宴赐之礼宗人摈相内史作防也其颂曰文王既勤止我应受之敷时绎思我徂维求定时周之命于绎思繇此观之爵禄者先王之所重也朱传亦以为颂文武之功而言其大封功臣之意皆为序之首句所误无论以肇造区夏为文王之勤劳既非终身服事之心而所谓绎思者只是欲羣臣知今日大封皆是文武之恩泽则浅陋甚矣陈际泰乃为之说曰文王既勤止我应受之似数其祖父之勤劳以告天下若曰我当受天命久矣天下之人亦可以自靖而相安矣舜禹以匹夫受唐虞之天下嘿无一言若以为固然而天下亦遂安之至武周之际岌岌也世变也夫圣人因世变不得已而为此圣人为之风俗于是乎遂成后世循焉而又为其毎下者噫圣人之心戚矣敷时绎思可绎而思者何物大封同姓大封异姓神明之后或在畎亩夏商未有三恪之备也至周亦求诸民间而胙之以土夫以文之勤而及诸人人人得以自利欲人绎思而不明告其所以若曰我周无所私利如此是亦足以荅天下矣此正所以慰安天下之人之心以求天下之安定而又恐天下之不吾以也复曰时周之命不可不绎思也使商不亡周不兴彼南面而称寡者不几以窭人子终是可不深思以无忘其勤劳也哉噫其意抑何含蓄而不露也盖其事难言之姑防示其意焉耳愚按此近于以市心窥圣人者子瞻持论往往若此政恐武周闻之必大捧腹申培说沿袭旧义既以为武王大封于庙之诗而又以为大武之二成夫武再成而灭商大封于庙于灭商何预且左传明以此为武之三章又何以称焉子贡传阙文】<br />
　　般述武王巡守之事为大武之四成【出申培说】所谓南国是疆者也【商在河北周在河南曰南国是疆者言自南国之周而疆理及于天下也按竹书武王嗣位之十五年初狩方岳诰于沫邑即灭殷之四年也武乐于四成之时舞以象之其诗篇名般者曹氏引说文云般旋也象舟之旋从舟从殳殳所以旋也巡守而遍乎四岳所谓盘旋也郝敬云媻姗勃窣行路之貌天子巡守按节徐行故谓之般】<br />
　　于【音乌】皇时【白虎通作明】周陟其髙山嶞【陆徳明本作堕】山乔岳【丰氏本作岳】允犹翕河敷天之下裒时【丰本作旹下同】之对时周之命【通篇俱无韵齐鲁韩三家诗篇末有于绎思句崔灵思集注同　赋也于叹声皇君也于皇时周叹言君天下者此时之周天子也陟说文云登也陟其髙山燔柴以祭天也郊特牲云天子适四方先柴礼器云因名山升中于天陈澔云中者平也巡守而祭方岳之下必因此有名之大山升进此方诸侯治功平成之事以告于天也愚按此髙山即下文所云乔岳观舜典篇纪舜东巡守至于岱宗而即继之以柴望则其于岱宗之上行礼可知已嶞山二句望秩以祀山川也尔雅云峦山曰嶞说文云山之嶞嶞者郭璞云山狭而长也按月令疏云似方非方似圆非圆是也祭法谓山林川谷丘陵能出云雨见怪物者皆曰神公羊传谓山川有能润于百里者天子秩而祭之此望祀之所以及于嶞山也乔通作峤说文云山锐而髙也岳五岳也详见崧髙篇白虎通云岳之为言埆也埆功徳也按乔岳与髙山文异而实则一尊之为岳所以别异于诸山也允信犹似翕合也堕山与乔岳并祭信乎其似诸川之合流于河者亦并河而望祭之也书传云五岳视三公四渎视诸侯其余山川视伯小者视子男刘向说苑云五岳者何谓也泰山东岳也霍山南岳也华山西岳也常山北岳也嵩髙山中岳也五岳何以视三公能大布云雨焉能大敛云雨焉云触石而出肤寸而合不崇朝而雨天下施徳博大故视三公也四渎者何谓也江淮河济也四渎何以视诸侯能荡涤垢浊焉能通百川于海焉能出云雨千里焉为施甚大故视诸侯也山川何以视子男也能出物焉能润泽物焉能生云雨为恩多然品类以百数故视子男也此诗言武王先于乔岳之上祭天又旁及诸山川皆在乔岳之上望而祭之无所不徧盖天子省方告祭所以承天命而荅人心礼当如此而白虎通乃云陟其髙山言周太平封泰山也或云以此诗为颂成王而作而引管子言周成王封泰山禅社首为据然经传无文孔子不道殆不足信文中子曰封禅非古也其秦汉之侈心乎斯论正矣敷天以下则孟子所谓巡所守者也敷即敷时绎思之敷曰天之下者总四方而言裒尔雅训众多又训聚也按说文有褒字无裒字衣之博裾者名褒故顔师古训褒衣为褒大之衣以其广大有余裕所以尔雅转训众多又转训为聚然则裒字乃褒字之讹也褒又对贬之称因褒有饶益之义贬乃损乏之名故奬人名褒谪人名贬若此诗之意正主褒奬诸侯而言对者应荅之义言能与上命相应也时周之命解与赉同亦丁宁之语武王巡行方岳当祭告之时其方之诸侯毕至武王欲使仁政之施徧于天下无处不然于是褒奬其一时之能奉宣徳意以应上命者为诸侯劝如王制所谓有功徳于民者加地进律是也且嘱之曰自今以往尔其时时念我周向者敷时绎思徂维求定之命毋或忘也言褒而不及贬者一王更始宪度惟新有土之君固宜人懐警省未敢越轶时迈篇所谓薄言震之莫不震叠者其谓是与篇中曰敷天之下曰时周之命皆承上章赉之语曰嶞山乔岳允犹翕河又起下章及河乔岳之语然则次此诗为大武之四成或不诬矣】<br />
　　般一章七句【朱子云般义未详序云巡守而祀四岳河海也蔡邕独断同孔頴逹云岳实有五而称四者天子巡守逺适四方至于其方之岳有此祭礼于中岳无事故序不言焉经无海而序言海者海是众川所归经虽不说祭之可知故序特言之愚按祭祀特巡守中之首事诸侯各朝于方岳尚有考制度明黜陟等事则篇中后三句是也记所谓南国是疆者指此而序不之及何也若般之名不离般旋者近是郑注云般乐也固甚谬而崔灵恩集注乃用此注句为序文误矣子贡传阙文又邹忠云史记武王忧天保之未定谓周公曰自雒汭延于伊汭居易无固其有夏之居我南望三涂北望岳鄙顾瞻有河粤瞻伊雒母逺天室将营周居于雒邑夫三涂岳鄙之望髙山是陟矣有河伊雒之瞻翕河是繇矣雒居中土可以隆上都而观万国为朝觐者所走集故是冬遂迁鼎焉按骤观此论亦似近于乐记所云南国是疆者及细味诗中语意原与前后章为闗合此毕竟不类故不敢从】<br />
　　时迈一名肆夏为大武之五成巡行方岳后分周公左召公右之事也【孔頴逹云宣十二年左传云昔武王克商作颂曰载戢干戈明此篇武王事也国语称周文公之颂曰载戢干戈明此诗周公作也刘勰云时迈一篇周公所制哲人之颂规式存焉按所以知为大武之五成者以般篇有嶞山乔岳允犹翕河之语而此诗亦言懐柔百神及河乔岳明是次般之后而申言之所云式序在位则正指分陜事也白虎通云春秋公羊传曰自陜已东周公主之自陜已西召公主之不分南北何东方被圣人化日少西方被圣人化日久故分东西使圣人主其难者贤者主其易者乃俱致太平也时迈亦名肆夏按周礼钟师凡乐事以钟皷奏九夏王夏肆夏昭夏纳夏章夏齐夏族夏裓夏骜夏夏之为言大也盖歌之大者杜子春曰王出入奏王夏尸出入奏肆夏牲出入奏昭夏四方賔来奏纳夏臣有功奏章夏夫人祭奏齐夏族人侍奏族夏客醉而出奏裓夏公出入奏骜夏郑司农谓九夏皆篇名颂之类也载在乐章乐崩亦从而亡是以颂不能具左襄四年穆叔如晋晋侯享之金奏肆夏之三不拜工歌文王之三又不拜韩献子使行人子员问之对曰三夏天子所以享元侯也使臣弗敢与闻文王两君相见之乐也臣不敢及鲁语亦载叔孙穆子聘于晋晋悼公飨之乐及鹿鸣之三而后拜乐三晋侯使行人问焉对曰夫先乐金奏肆夏繁遏渠天子所以享元侯也夫歌文王大明緜则两君相见之乐也皆非使臣之所敢当也臣以为肄业及之故不敢拜今伶箫咏歌及鹿鸣之三君之所以况使臣臣敢不拜杜预韦昭皆谓肆夏一名樊樊即繁也韶夏一名遏韶夏即昭夏也纳夏一名渠击钟而奏此三夏曲吕叔玉则云肆夏繁遏渠皆周颂也肆夏时迈也繁遏执竞也渠思文也杜韦之说三夏盖牵于周礼九夏序次而吕之说三诗又惑于毛传篇次意谓文王之三鹿鸣之三传既明指为文王大明緜及鹿鸣四牡皇皇者华则肆夏之三必为时迈执竞思文矣刘公瑾駮之云时迈思文皆周公所作而周礼九夏亦制作于周公固可以时迈为肆夏思文为纳夏矣至于执竞则昭王以后之诗而乃以为韶夏左传国语之注恐难尽信乃愚所尤疑者繁遏二字杜韦既分为二叔玉乃合为一殊不可晓再四寻绎始恍然悟国语句读误也夫先乐金奏肆夏繁遏九字当自为絶句肆夏也繁也遏也正左传所谓金奏肆夏之三者以诗语求之时迈之诗曰肆于时夏则肆夏也雝之诗曰介以繁祉疑即繁也武之诗曰胜殷遏刘疑即遏也渠字带下读古以为呼彼之称杜诗只有不闗渠是也言此肆夏繁遏三诗渠乃天子所用以享元侯者岂使臣所敢闻乎与下文则两君相见之乐则字对防更以诗意求之时迈言莫不震叠式序在位雝言相维辟公相子肆祀俱指诸侯而言而武则追述其胜殷遏刘以有天下而为共主故宜皆为享元侯所用若合之周礼九夏序次则肆夏之后繁当为韶夏遏当为纳夏时迈言昊天其子懐柔百神及河乔岳乃柴望祭告之事故于尸出入奏之也繁言于荐广牡乃用大牲之事故于牲出入奏之也遏言胜商遏刘耆定尔功则我周得统受命之事故于四方賔来奏之亦与享元侯同意者也是则子春之说不为无据而于左国二书俱可以涣然矣若夫三夏之外愚疑王夏即文王在上之诗以皆陈戒修徳之言故于王出入奏之而传称两君相见亦用此乐则意者金奏与工歌异耳章夏即棫朴之诗其四章曰倬彼云汉为章于天以其纪六师伐崇之事故于臣有功奏之齐夏即思齐之诗以文王圣徳繇于母教太任太姒两世踵美故于夫人祭奏之族夏邹忠以为行苇之诗其首章曰戚戚兄弟莫逺具尔是族燕也故于族人侍奏之裓夏周礼所谓裓乐笙师职云舂牍应雅以教裓乐意即楚茨之诗按说文训裓字云宗庙奏裓乐故字从示是则裓夏本宗庙所用楚茨之诗祭宗庙之诗也裓夏又名陔夏徐锴谓击鼓为登阶之节而郑则谓陔之言戒也盖以陔裓通用而裓偏旁作戒故即以戒为义楚茨之五章曰礼仪既备钟鼓既戒是即其所以名裓者而又曰神具醉止皇尸载起鼓钟送尸神保聿归诸宰君妇废彻不迟夫神以既醉而言归则賔醉之当出可知矣故于客醉而出奏之以神道尊人致敬之至仪礼乡射賔兴乐正命奏陔燕礼大射礼賔降俱奏陔即其事也骜夏即桑扈之诗其四章曰彼交匪敖万福来求古文敖骜字皆通作傲礼记敖不可长母怃母敖庄子恵以欢为骜前汉书窦婴传诸公稍自引而怠骜皆傲字也此诗咏飨诸侯故于公出入时奏之公者诸侯之称又仪礼大射公入奏骜则意亦取母怃母敖之义耳然则九夏之篇犂然具在刘敞郑樵谓九夏有声无辞既属臆说唐皮日休作补九夏歌义殊浅陋不作可也又周礼乐师教乐仪行以肆夏趋以采齐车亦如之按肆夏既为金奏则采齐当亦是金奏疑即裓夏也裓夏乃楚茨之诗在郑时本尚作楚齐国风墙有茨说文亦作墙有荠可知古文茨荠通用而言抽其棘亦采之义行以肆夏取其言柴望祭告之事趋以采齐取其言祭宗庙之事古人心存恭敬一行一趋欲其如承大祭云尔乃仪礼大射公即席奏肆夏燕礼賔及庭奏肆夏郊特牲记曰賔入大门而奏肆夏示易以敬也其义不知何所取之意者欲四方之诸侯皆震叠于王灵与郊特牲又云大夫之奏肆夏自赵文子始也则越礼无章犹之鲁三家以雍彻而已】<br />
　　时迈其邦昊天其子之实右序有周薄言震【后汉书作振】之莫不震叠【尔雅作慴】懐柔【陆徳明本作濡】百神及河乔【淮南子作峤】岳【陆本作岳】允王维后【赋也时迈其邦即于皇时周篇事也迈说文云逺行也钱天锡云应天时行故曰时迈邦朱子云诸侯之国也万尚烈云古之得天下者必告于名山大川礼也舜受尧之天下望于山川徧于羣神盖受命之始不得不尔故武王革命之始凯歌方终天下初定遂有方岳之行告以革命之事时迈其邦言以此时而往诸侯之邦乃时之不得不然也非周十二年王巡守殷之常制也昊天其子之二句赞辞也吕祖谦云人之宗子主一家者也天之子主天下者也严粲云有天下曰天子子之谓使之为王也右郑云助也序郑云次序也曹氏云帝王之传序也钱氏云谓以周继夏商也季本云实右序有周犹曰厯数在尔躬也盖天命所右次序及之之意言天以武王为子实扶助之使膺厯数而为人神主下文震叠懐柔正其实也薄发语辞震易及尔雅皆以为动也钱云震之只是朝防举而示以更始之意如颁正朔一律度修五礼如五器是也按王制云天子五年一巡守柴而望祀山川觐诸侯问百年者就见之命太师陈诗以观民风命市纳贾以观民所好恶命典礼考时月定日同律礼乐制度衣服正之山川神只有不举者为不敬君削以地宗庙有不顺者为不孝君绌以爵变礼易乐者为不从君流革制度衣服者为叛君讨有功徳于民者加地进律莫通作无音之转也叠毛传云惧也按叠字本作叠从三日从宜雄说古理官决罪三日得其宜乃行之王莽嫌三日太盛改为三田今训为惧者以罪既定则将施刑故有恐惧之义或通作慴尔雅说文皆云惧也莫不震叠者言有邦诸侯莫不因王之震动而各懐恐惧也后漠书李固云夫表曲者景必邪源清者流必洁犹叩树本百枝皆动也周颂曰薄言震之莫不震叠此言动之于内而应于外者也懐者招来使就已之义柔者和顺不相怫之义曹云祭法曰山林川谷丘陵能出云雨见怪物皆曰神有天下者祭百神诸侯在其地则祭之溥天之下莫非王土故巡守所至者神皆祭焉杨氏曰所谓懐柔百神者言合祭四方山川之神故云百神非必兼上下之神也愚按般诗所云嶞山之附于乔岳者川之翕于河者皆百神也河乔岳解见般篇河水之大者乔岳山之髙者皆望而祭之胡氏云望祭各设于巡守之方具位茅以辨之而植表于中周礼所谓旁招以茅晋语所谓置茅蕝设表望是也钱云河无泛滥岳无骞崩便是懐柔处河岳感格百神可知淮南子云圣人者懐天心声然能动化天下者也故精神感于内形气动于天则景星见黄龙下祥鳯至醴泉出嘉谷生河不满溢海不波故诗云懐柔百神及河乔岳荀子云天能生物不能辨物也地能载人不能治人也宇中万物生人之属待圣人然后分也诗曰懐柔百神及河乔岳此之谓也蔡汝楠云诸侯所懐也而曰震叠仁义之尽也百神所钦也而曰懐柔和敬相生也愚按薄言震之莫不震叠正承般篇敷天之下三句而言懐柔百神及河乔岳正承般篇陟其髙山三句而言人神受职而时巡之事终矣允王维后亦赞辞也诸侯服之鬼神享之信哉王者之为天下君皆本于天心右序之而然也对天言则为子对神人言则为后以位言则为王】　明昭有周式序在位载戢干戈载櫜弓矢我求懿徳肆于【盐铁论作于】时夏允王保之【赋也昭者光明着见之意明昭有周言天表扬我周宜为共主如书武成篇所云昭我周王天休震动者上文人神受职则其事也式发语声武王身任厯数之重以天下不能独理巡行既毕乃次序诸侯之在位者立周召为东西二伯使之分陜而治其余五等诸侯各依其方而听命焉乐记言大武之乐五成而分周公左召公右正是诗之所为作然但言式序在位而已略不及分陜之文者以是诗作于周公嫌自夸张故浑之也旧说谓式序指庆让黜陟言理亦可通但上章云薄言震之莫不震叠则此等事已包其内不应复说郑笺以为用俊乂次第处位韩诗外传有数条引此其意亦同以非作诗之意今皆不取载戢干戈以下言偃武修文之事武王所以式序在位者其注念全在于此载之言则也戢说文云藏兵也干戈解见公刘篇櫜毛云韬也详见彤弓篇陈祥道云韔韣櫜鞬皆弓衣也亦曰弓室以皮为之按櫜为弓衣而下文以矢并言者乐记言包干戈以虎皮名曰鞬櫜则櫜之为用不独施于弓可知矣弓矢字皆象形史记云挥作弓陈云弓以木为身以角为面筋所以为深丝所以为固说文云古者夷牟初作矢刘熙云矢指也有所指而迅疾也班固云出军行师把旄仗钺誓士众抗威武所以征叛逆止暴乱也诗云有防秉钺如火烈烈又曰载戢干戈载櫜弓矢动静应谊说以犯难民忘其死我代为武王自我也求者讲求之义懿尔雅说文皆云美也美徳即文徳凡可以绥太平者皆是李氏云文犹膏粱武犹药石药石可以治病而不可以养生武王取天下矣必求文徳而施之也肆说文云极陈也时通作是郑云乐歌大者称夏肆于时夏言以武王偃武修文之意陈于是夏而歌之也保之以保在位言文徳诞敷兵端不起则凡列爵分土者可永无变置之虞故曰信哉王者之能保此有位也言此以起桓篇保有厥士之意吕氏春秋云武王以武得之以文持之倒戈弛弓示天下不用兵所以守之也盐铁论云兵者凶器也甲坚兵利为天下殃以母制子故能久长圣人法之厌而不诗云载戢干戈载櫜弓矢我求懿徳肆于时夏周语穆王将征犬戎祭公谋父谏曰不可先王耀徳不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿徳肆于时夏允王保之先王之于民也茂正其徳而厚其性阜其财求而利其器用明利害之乡以文修之使务利而避害懐徳而畏威故能保世以滋大】<br />

                    <br>
                        　　时迈二章一章八句一章七句【旧作一章十五句序及蔡邕独断皆云巡守告祭柴望也朱子以为巡守而朝防祭告之乐歌今按诗不専述祭告兼朝防言之是已然此诗实不为巡守发因巡守事毕后式序在位也先举朝防祭告等事者蒙般篇之文耳申培说同朱传且亦知为大武之乐而但以为三成之歌夫记言三成而南也与是诗之义何渉乎子贡传阙文】<br />
　　桓武志也【出序】是为大武之六成【申培说同】复缀以崇天子之所歌也武乱皆坐周召之治也【出乐记　郝敬云言其志在安民保士定家非利天下也故曰武志黄佐云周公作大武以象武王之功不盛陈其杀伐之功而独叙其用贤图治之事若不称其名者何哉曰此圣人之所谓武也噫武一也而古今异焉此择术者之所当知也按此诗当次在时迈之后是谓大武之六成其曰保有厥士于以四方即时迈所云式序在位者复缀以崇天子则其舞之容也缀者连络之义郑以为鄼也孔頴逹谓鄼者鄼聚也舞人行位之处立表鄼以识之也陈旸谓位则鄼也所以为缀列则佾也所以为行先是舞者在南头第一位所谓缀也已而北出则已离乎缀又继而防商又继而南又继而南国是疆又继而分周公左召公右皆未复乎缀也及夫六成而舞事将终矣然后复其本位乐记所谓复乱以饬归是也乐卒曰乱故曰复乱也其所谓崇天子者何也则武乱皆坐是也乐记賔牟贾侍坐于孔子孔子与之坐及乐曰夫乐之备戒之已久何也对曰病不得其众也咏叹之淫佚之何也对曰恐不逮事也发蹈厉之已蚤何也对曰及时事也武坐致右宪左何也对曰非武坐也子曰惟丘之闻诸苌亦若吾子之言是也夫乐者象成者也总干而山立武王之事也发蹈厉太公之志也武乱皆坐周召之治也按坐者跪也致谓至也宪通作轩谓起也致右宪左者王肃谓右膝至地左膝去地也若夫皆坐则是俱跪也致右宪左似将复起而有所事者然故曰非大武之坐也武王一怒而安天下之民固将与天下相安于无事矣而致右宪左何为乎然则所谓武坐者何也曰武乱皆坐是武坐也舞者既象周召之分陜以分左右矣既乃复缀而俱跪不复如向之回移转动者所以致敬乎天子亦偃武修文之意也唐孔氏谓以文止武象周召之治是也详见武篇小引下左宣十二年楚师败晋师于邲潘党曰臣闻克敌必示子孙以无忘武功楚子曰非尔所知也夫文止戈为武武王克商作颂曰载戢干戈载櫜弓矢我求懿徳肆于时夏允王保之又作武其卒章曰耆定尔功其三曰铺时绎思我徂维求定其六曰绥万邦屡丰年夫武禁暴戢兵保大定功安民和众丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无徳而疆争诸侯何以和众利人之几而安人之乱以为己荣何以丰财武有七徳我无一焉何以示子孙今按楚子所引四诗虽篇名错襍然皆以为武之乐章则愚所定六诗皆大武或亦不妄】<br />
　　绥万邦娄【毛郑严本皆此字音屡左传作屡今诸本俱从之】丰年天命匪解【音懈】桓桓武王【阳韵】保有厥士于以四方【阳韵】克定厥家于【音乌】昭于天【先韵】皇以间【叶先韵居贤翻】之【赋也绥尔雅云安也按绥本车中靶之名人升车所以安者故谓之安也万邦诸侯之国也此克商以后事万邦之安实繇懿徳之求娄说文云数也丰年大有之年也解见多黍多稌篇左僖十九年卫大旱甯庄子曰昔周饥克殷而年丰竹书纪武王克商之明年其秋大有年旧说皆引老子言大军之后必有凶年谓武王诛无道以安天下故能召天地至和之气而获丰年之报此于理诚有之然此娄丰乃在周召分陜之后诗特以此表天眷周之笃非就克商时言也天命谓天眷也匪通作非解通作懈说文云怠也天命之于周久而不倦于娄丰年见之桓桓以下则着天命所繇此诗家倒揷体也桓桓尔雅云威也书朂哉夫子尚桓桓义与此同按桓本亭邮表之名以其杰搆竦峙足以耸人观望故以状威武之貌諡法辟土服逺曰桓亦取此也保承时迈篇允王保之而言能保而后能有之也厥士谓昔与武王共定天下者凡分封为诸侯者皆是书康王之诰篇曰则亦有熊罴之士不二心之臣是也此不専指周召言周召为东西二伯乃其统领之人耳按时迈篇言戴戢载櫜以求懿徳则兵革不试带砺晏如故能保有厥士左传云能左右之曰以于以四方者犹言使之宰制运量乎四方也按书武成篇言列爵惟五分土惟三建官惟贤位事惟能此皆可以厥士称然建官位事乃王朝之职此举于以四方为言其为特指列爵分土者可知矣克能也克定厥家者朱善云天子以天下为家者也必四方安定而后克定乎厥家也夫武王之得天下虽以桓桓而其究也能保有厥士以绥万邦如此此天命之所以不解而有娄丰年之应也于昭于天指文王也皇指武王也间韵防云厠也犹言襍厠于其间也文王在上于昭于天今武王能定文王之功其灵爽在天亦与文王相为间襍也因武乐告终而极致其颂美之意乐记所谓乐终而徳尊也首章曰允文文王克开厥后此曰于昭于天首章曰于皇武王无竞无烈此曰皇以间之盖相为首尾之辞】<br />
　　桓一章九句【序以桓为武志而先之云讲武类祃也蔡邕独断因之亦云师祭讲武类祃之所歌也今按诗中语意絶与师祭不类朱子但以为颂武王之功而疑序之所谓讲武类祃者或后世取其义而用之于其事似犹可信子贡传阙文又按左传以赉为大武之三章此诗为大武之六章深为得之赖传有此条启其端遂使武乐六成之诗篇复明今日杜预拘泥毛诗篇次以此三六之数为楚乐歌之次第误矣】<br />
　　有客防子助祭于周毕事而归王使人燕饯之而作此诗【诗小序蔡邕独断及朱传皆以为防子来见祖庙之诗按防子名启纣同母庶兄也当殷之世封于防而爵为子防盖殷畿内国名及武王克商改封防子于宋乐记所谓未及下车而投殷之后于宋是也其时武庚尚在故不得为殷后及武庚叛成王诛之而汤祀斩矣于是即防子始封之宋国进爵上公命为殷后以主汤祀史记世家言周公既承王命诛武庚乃命防子代殷后奉其先祀作防子之命以申之是也黄佐云防子之命一篇乃申命之书凡防命诸侯必有初封之辞如蔡仲之命乃命诸王邦之蔡之类此篇初无此等语也则史记申命之言信不诬矣且武王犹封箕子于朝鲜岂有舍防子不封待成玉而后封乎孔頴逹云序言见于祖庙必是助祭知非此时召来受命见祖庙者以经言亦白其马敦琢其旅是自国而来之辞若未受命不得已乗白马明是受命而后乃来与上有瞽振鹭或亦一时事也白虎通云有客有客亦白其马谓防子来周也尚书大传云防子朝周过殷故墟见麦秀之崭崭兮禾黍之蝇蝇也曰此故父母之国乃为麦秀之歌歌曰麦秀渐兮禾黍油油彼狡童兮不与我仇】<br />
　　有客有客亦白其马【叶麌韵满补翻】有萋有且【丰氏本作苴】敦琢其旅【叶麌韵读如缕陇主翻　赋也篇中言有客者不一而足有欣然创见之意客指防子也左传云宋先代之后于周为客朱子云以客礼待之不敢臣也白虎通云王者有不臣者三二王之后妻之父母夷狄也重言有客者上有客据下文亦白其马而言在道时所见也下有客据下文有萋二句而言陈玉帛时所见也其实止一人耳亦苏辙云仍也言仍殷之旧也亦白其马者毛传云殷尚白也檀弓云殷人尚白戎事乘翰注云以建丑之月为正物牙色白翰白色马也易曰白马翰如明堂位云殷人白马黒首愚按此亦修先王礼物中之一事李氏云殷士祼将常服黼冔防子助祭乘其白马盖其一代之所尚虽已易代矣而其臣犹服其冠乘其马也一说郑云亦亦武庚也武庚为二王后乘殷之马乃叛而诛不肖之甚也今防子代之亦乘殷之马独贤而见尊异故言亦駮而羙之也有萋二句防子至周所献之礼也上言帛下言玉萋即萋兮斐兮之萋当通作缕说文云白文貌殷尚白故所执之帛亦以白此又萋当作缕之明据且即笾豆有且之且说文云荐也字从几足有二横一其下地也且乃荐帛之具荐缕于且故曰有萋有且也敦通作雕讹作雕孔云敦雕古今字雕琢说文皆云治玉也尔雅疏以治其璞未成器者为雕以治器加工而成之者为琢旅陈也军之五百人为旅以其陈而成列故旧说亦训旅为陈庭实旅百即此旅也按礼器篇云三牲鱼腊四海九州之羙味也笾豆之荐四时之和气也内金示和也束帛加璧尊徳也为前列先知也金次之见情也丹漆丝纩竹箭与众共财也其余无常货各以其国之所有则致逺物也郊特牲篇云旅币无方所以别土地之宜而节逺迩之期也为前列先知也以钟次之以和居参之也虎豹之皮示服猛也束帛加璧往徳也夫礼器言诸侯助祭之事郊特牲言诸侯朝享之事而皆有束帛加璧之礼则此诗言有萋有且之即为束帛敦琢其旅之即为加璧明矣万时茟云防子受封于宋以存先王之祀殆如虞賔之类彼视天下非吾家物而恶得専之此正尧舜揖让公天下之心在夷齐两贤之上苐难向三代以下人说耳朱子云此一节言其始至也】　有客宿宿有客信信言授之絷以絷其马【此章无韵殊不可晓赋也宿说文云止也左传云再宿为信有客来此已一宿矣复又一宿是宿宿有客宿宿则已经一信矣又复经一信则共为四宿是信信也言者发语辞授说文云予也絷本作馽说文云绊马足也孔云至已多日可以去矣我周人授之絷绊以绊其马爱而留之不欲使去也古之朝聘停留日数不可得而详易丰卦初九遇其配主虽旬无咎注谓初修礼上朝四四以匹敌恩厚待之虽留十旬不为咎正以十日者朝聘之礼止于主国以为限又聘礼记云既致饔旬而稍于大礼之后每旬而稍稍者供其刍秣亦非一旬即归且诸侯朝王必待助祭祭前斋斋犹十日明非一旬而反不知于信信之后几日乃可去也徐光启云防子尹兹东夏本不可留留之只是爱之无已朱子云此一节言其将去也】　薄言追【支韵】之左右绥【支韵】之既【丰本作无】有淫威降福孔夷【支韵　赋也薄言发语辞追郑云送也孔云谓已发上道逐而送之左右郑云左右之臣也绥安也孔云左右之臣从而安乐之亦犹显父饯之与之欢燕以安乐其心是厚之无已愚按追绥总是一事防子礼毕当去本不可留王乃遣左右之臣尾追其后而饯送之以尽其礼非防子不告而去亦非有去而复还之事也辅广云萋且敦琢其始至也慎重其事如此非以媚乎周也诚之至也所谓在彼无恶也宿宿信信不欲其去去而追之慇懃之意如此非以私商也厚之至也所谓在此无斁也淫之为义放也过也即淫人惧焉之淫威即天降威之威郝敬云淫凶淫指纣与武庚也威谓诛纣讨武庚也降说文云下也刘氏云有徳而神降之福故以降福终焉夷尔雅毛传皆云易也降福孔夷者郑云神与之福亦甚易也按夷本训平惟平则易故又训为易天道福善祸淫纣亡未几而武庚以淫徳继之既有诛灭之威及之矣今日能反武庚之所为则变降威为降福亦甚易易盖勉之也亦祝之也书防子之命篇王若曰猷殷王元子惟稽古崇徳象贤统承先王修其礼物作賔于王家与国咸休永世无穷钦哉往敷乃训慎乃服命率繇典常以藩王室乃烈祖律乃有民永绥厥位毗子一人世世享徳万邦作式俾我有周无斁凡此正降福孔夷之实也郝云成王诛武庚遂命防子后殷故举武庚事以讽之曰威曰福寻常祭享不及此辞虽颂客而亦告于庙故皆为颂王樵云自后世论之惩管蔡事鲜不疑同姓惩武庚事少有能善处前代后者周家则不然管蔡败而并建亲贤以藩屏周者为益盛武庚败而建防子于上公其待遇为益加此周徳之为至也罗泌云武王既胜商杀纣即武庚而立之夫吊其民诛其君而乃立其后独不以其他日之将不利而废之此周之至徳也至于周公则使管蔡二叔监商监之云者所以制止其沉湎淫奔之俗而纳之道耳土地人民皆我之有固非利其国而欲之如宇文之于萧氏也及武庚作难三监淮夷并起应之当此之时周之事亦汹矣周公于是征伐至久而后克之兹宜深监武庚之事而乃更立商王之元子启夫以防子之贤吾君之子而商人父师之顾乃使之代商后而邦之宋宋为故亳商之旧都民之被其泽者固未忘也使防子而非人少异其志则全商之地确非周矣而成王周公方且晏然命之统承先王修其礼物不少为疑而宋之臣人卒以安堵非圣人之盛徳能如是乎于以是知立国惟在于贤而不在于疑之多也秦汉而下不原仁义而徒汲汲以防虞天下为心岂不大可慙哉】<br />
　　有客一章十二句【白虎通云诗有客有客亦白其马谓周子朝周也按朝周实为助祭振鹭之言西雝有瞽之言先祖皆助祭事也或谓防子始封必受命于周之祖庙于是朝周误矣申培说则云成王既诛武庚封防子启于宋来朝于周见于祖庙此其燕乐之歌今详诗中有薄言追之之语则此诗乃防子賔行燕饯时所作不得以为燕乐也子贡传阙文】<br />
　　文王周公陈文王受命作周以告成王也疑即九夏中之王夏【诗本序云文王受命作周也吕氏春秋云周文王处岐诸侯去殷之淫而翼文王散宜生曰殷可伐也文王弗许周公旦乃作诗曰文王在上于昭于天周虽旧邦其命维新以绳文王之徳按绳之为言誉也左传蔡侯绳息妫以语楚子是也世说新语戴荀慈明云公旦文王之诗不论尧舜之徳而颂文武者亲亲之义也朱子则以为周公追述文王之徳明周家所以受命而代商者皆繇于此以戒成王子贡传亦以为训成王之诗申培说与朱传同而云作诗歌奏于清庙受厘陈戒之时今按所以知为戒成王诗者以篇中有无念尔祖之语若吕氏春秋所言文王不许伐殷正以见其无圗度天命之意所谓至徳莫着于此其后周公追感往事因而作诗耳荀言公旦作此诗与吕合然以为颂文武则篇中无及武王之事申以为奏于受厘之时朱子亦有此说观篇首在上于昭二语及篇中叙述祼将于京之事殆若可信朱又以为天子诸侯朝防之乐歌则因左国有两君相见之乐一语而臆之耳严粲云序言受命作周者推本之辞也作造也造周之王业犹康诰言肇造区夏也天命归于文王而文王退然不敢当故在文王时无受命之说泰誓牧誓犹皆不言文王受命至大诰武成乃曰我文考文王诞膺天命盖武王既得天下之后推本言之凡经中称文王受命皆谓天命归之而已文王未尝当而受之也中庸记孔子之言曰武王末受命武王末年方受命文王何尝受命乎史迁因诗书有受命之语因谓文王受命称王而断虞芮之讼汉儒又襍以谶纬之说则亦诬矣游氏云君臣之分犹天地尊卑纣在上而文王称王是二大子也服事殷之道固如是耶观武王于泰誓三篇称文王为文考至武成而柴望然后称文考为文王则可知矣孰谓至徳如文王一言一动顺帝之则乃盗虚名而拂天理乎欧阳修云文王之甚盛徳所以贤于汤武者事殷之大节尔而后或诬其与纣并立而称王然而学者可以断然而不惑者以孔子之言为信也孔子曰三分天下有其二以服事殷此一言者子所谓众言淆乱则折诸圣者也至于虞芮质成毛郑之说虽疑过实然考传及笺初无改元称王之事未害文王之为文王也惟雅之序言文王受命毛以为受天命而王天下郑又谓天命之以为王云者惑后世之尤甚者也诗人之意以为周自上世以来积功累仁至于文王攻伐诸国威徳并着周国自此盛大至武王因之遂伐纣灭商而有天下然以圣人为天所相而兴周者自文王始也其义如此而已故序但言受命作周不言受命称王也且诗述新周之业归功于其父而言国之兴也有命自天此古今之常理初无怪妄之说也书曰天之厯数在尔躬又曰天既讫殷命又曰絶天命之类其言甚多盖古人于兴亡之际必推天以为言者尊天命也如毛郑之注文王则是天谆谆命西伯称王尔此所以失诗本义而使诸家得肆其怪妄也胡宏云君子小人之不可相处如水火也况文王大圣受辛下愚乎惟文王致纣敬信得専征伐纣虽名为天子其实与天下诸侯及万民均入化育之中矣此文王受命之实也先儒不识天道乃以改元称王为受命陋之甚也文王得征伐之柄九年而薨故泰誓曰皇天震怒命我文考肃将天威惟九年大统未集既曰大统未集则安有改元称王之事先儒不本经文推原义理而妄生此论是以文王为曹操司马懿之流矣吁操与懿尚不改元称帝而谓文王为之甚哉朱子云文王之徳上当天心下为天下所归往三分天下而有其二则已受命而作周矣武王继之遂有天下亦率文王之功而已然汉儒惑于谶纬始有赤雀丹书之说又谓文王因此遂称王而改元殊不知天之所以为天者理而已矣理之所在众人之心而已矣众人之心是非向背若出于一而无一毫私意襍于其间则是理之自然而天之所以为天者不外是矣今天下之心既以文王为归矣则天命将安往哉书所谓天视自我民视天听自我民听所谓天聪明自我民聪明天明威自我民明威皆谓此尔岂必赤雀丹书而称王改元哉张子厚云文王之于天下都无所与惟正已而已后世多疑文王行善以倾纣之天下正犹曹丕语禅让之事曰舜禹之事吾知之矣观文王一篇便知文王之徳性文王之徳业固羙更得诗人能道之真徳秀云文王之诗七章盖周公亲笔后之王者欲保天命所宜列之屏幛书之简牍昼读而夜思之则将若上帝之实临其上虽欲斯须之自放有不可得愚疑此诗即九夏中之王夏说见时迈篇小引下】<br />

                    <br>
                        　　文王在上于【音乌】昭于天【先韵亦叶真韵汀因翻】周虽旧邦其命维【礼记作惟】新【真韵亦叶先韵萧□翻丰氏本作亲】有周不显帝命不时【叶尤韵时流翻亦叶纸韵上纸翻】文王陟降在帝左右【叶尤韵夷周翻亦叶纸韵羽轨翻　赋也文王在上二句为告王唱首之语尊瞻之辞也只以文王之神言疑于祭祀受厘之后因而陈戒者文王商西伯名昌严云文王未尝穪王曰文王者追称之也董鼎云人之死各返其根体魄隂也故降而在下魂气阳也故升而在上况圣人清明在躬志气如神故其没也精神在天与天为一于本鸟名古文乌字陆佃云乌又为叹辞佳见虎则鸣乌贝异则噪故以为乌虖叹所异也昭说文云日明也我周一代王叶始自文王文王往矣而其神赫然临之在上于哉如日之明于天嗣王所当仰观而敬念也钱天锡云生□为徳死后为神神之昭即徳之显处也徳若有愧于天其神必且磨灭矣万尚烈云圣人之学本诸天儒者本天自生而死不能与天为一非圣人之学也非儒者也维天之命于穆不已文王之德之纯与天为一乃古帝王学脉本自如是而成王未必知之故首揭而言之使之闻之而知帝王祈天永命求福成孚之道尽在于比庶几日用凛然一出入一起居一食息斯须顷刻无敢与天相违也自周虽旧邦以下始追述文王之所以造周而受命者皆繇于徳郑云太王聿来胥宇而国于周孔頴逹云言太王已来居此地是周虽旧邦也命说见本篇小引下朱子云命如何受于天只是人与天同周自后稷以来积仁累义到此时人心奔趋自有不容已新说文云取木也字从斤按新以取术为义则是除旧之意而今皆以为反旧之名者盖除旧则新矣大学引此而足之曰是故君子无所不用其极夫用其极乃所以为新命之本则止于至善之谓也止至善所以自新即所以新民无所不者兼该散见之辞若下文以仁敬孝慈信释文王敬止之类其后孟子对滕文公为国之问亦引此诗且云子力行之亦以新子之国然滕岂能师文王者乎毛传云有周周也孔云以周文单故言有以助之烝民曰天监有周时迈曰昭明有周皆同也犹左传谓济为有济也不杨慎陆深皆读作丕谓古通用当从之今按书言丕显哉文王谟即此之言不显也又言在让后人于丕时即此之言不时也丕说文云大也显说文云头明饰也借用以为光明之义帝朱子云上帝也程子云天以形体言帝以主宰言时者方应其期之谓天运肇启旺气大来所谓丕时也陟登降下也俱见说文毛云言文王上接天下接人也郑云在察也文王能观知天意顺其所为察而行之孔云文王升则以道接事于天下则以徳接治于人常观察天帝之意随其左右之宜顺其所为从而行之愚按书曰予欲左右有民易曰后以财成天地之道辅相天地之宜以左右民此云左右即其义也尔雅云左右导也又云助也诗言文王所袭者虽太王岐封之旧而天之眷命周家则始自文王而新因赞之曰有周何其丕显乎以新之象言也帝命何其丕时乎以新之机言也又推其故谓文王何以能致此哉繇其平日注精凝神陟观于天降观于民知天之与民为一必察帝则之所在奉而行之以左右民民心既合天意斯得命之维新固其所也昔孟子之赞文王也曰望道而未之见在帝之谓也曰视民如伤左右之谓也篇中言命而本之徳言徳而本之敬非欲嗣王求之杳防黙而已敬者敬天也勤民乃所以敬天也曰左右曰陈锡正文王敬徳之实文惟得民用能得天殷以防师遂致防命此是通篇骨子故末章结之曰仪刑文王万邦作孚亦以为必孚万邦之民心而后可以征徳耳又程子云文王陟降在帝左右不识不知顺帝之则不作聪明顺天理也此意甚佳愚取以为在帝二字训释若亢仓子引此诗而释之云文王坐作进退天必赞之故纣不能害此则是帝在左右非在帝左右矣而墨子则云若鬼神无有则文王既死彼岂能在帝之左右哉此吾所以知周书之鬼也旧说多与墨同然于发首二语殊复故不从又左襄三十年为宋灾故诸侯之大夫防以谋归宋财冬十月叔孙豹防大夫于澶既而无归于宋故不书其人君子曰信其不可不慎乎澶渊之防卿不书不信也故曰文王陟降在帝左右信之谓也此防与诗防无涉】　亹亹【崔灵恩集注丰本俱作娓娓宋氏国语补音云说文无亹字徐以为字当从女从尾改之惊俗墨子作穆穆】文王令闻【音问】不已【纸韵】陈锡哉【左传国语史记陆徳明本俱作载】周侯文王孙子【纸韵】文王孙子本支【左传作枝】百世【叶寘韵读如翅施智翻】凡【后魏礼志作惟】周之士【叶寘韵侧吏翻】不【丰本作丕】显亦【左传后魏礼志丰本俱作奕】世【见上　赋也亹亹文王申上章陟降二句言尔雅训亹为勉郑云勉勉乎不倦文王之勤用明徳也或谓说文无亹字通作娓其义训顺乃顺帝则之意二训皆通令闻善誉也郑云其善声闻日见称歌无止时也此以文王当日言康诰所谓庸庸祗祗威威显民我西土惟时怙冒闻于上帝者陈韦昭云布也按陈当通作敶说文云列也因行列为名故有敷布之义锡通作赐上予下也哉尔雅云始也按哉字从口而谐□声□字从戈而谐才声以始训哉当通作才尚书往哉汝谐古文作往才汝谐此见哉才通也邢昺云说文才草木之初也声相近借哉亦为才也陈锡哉周者王肃云文王能布陈大利以锡予人郑云繇能敷恩恵之施以受命造始周国也严云陈锡敷施也推懐保恵鲜之泽也言亹亹而继以陈锡繇精神心术而逹于政事设施同此一诚之运不诚则不溥也周语厉王说荣夷公芮良夫曰王室其将卑乎夫荣公好専利而不知大难夫利百物之所生也天地之所载也而或専之其害多矣天地百物皆将取焉胡可専也所怒甚多而不备大难以是教王王能久乎夫玉人者将利而布之上下者也使神人百物无不得其极犹日惕惧怨之来大雅曰陈锡载周是不布利而惧难乎故能载周以至于今今王学専利其可乎左宣十五年晋侯赏桓子狄臣于室羊舌职说是赏也曰周书所谓庸庸祗祗者谓此物也夫文王所以造周不是过也故诗曰陈锡哉周能施也率是道也其何不济又昭十年齐乐施髙彊来奔陈鲍分其室晏子谓桓子必致诸公凡有血气皆有争心故利不可彊思义为愈义利之本也蕴利生孽姑使无蕴乎可以滋长桓子尽致诸公而请老于苢凡公子公孙之无禄者私分之邑国之贫约孤寡者私与之粟曰诗云陈锡哉周能施也愚按上章言其命维新所谓哉周也侯毛云维也尔雅亦训维为侯盖互相训侯维皆发语辞诗侯谁在矣是也严云不曰子孙而曰孙子谓孙又生子言其逺也愚按此对成王言故首称孙系子于孙后则谓成王及其后人耳以第五章无念尔祖句形之可见侯文王孙子者言文王造周维文王之孙子能膺此方新之天命非他人所能与也毛云本本宗也支支子也支依左传通作枝孔云适譬本干庶譬其支本支百世者严云其本宗百世为天子其支庶百世为诸侯盛徳必百世祀也愚按本支二字亦当玩殊本于支则名分明以支扶本则气势厚有本有支此其所以能百世大学所谓君子亲其亲也非徒賛其庆泽之长而已左传卫左公子泄右公子职立公子黔牟恵公奔齐庄六年卫侯入放公子黔牟于周杀左公子泄右公子职乃即位君子以二公子之立黔牟为不度矣夫能固位者必度于本末而后立衷焉不知其本不谋知本之不枝弗彊诗云本支百世又陆云照后命不于常何能保得百世只就文王以不已之徳流不已之闻理当如此耳隠隠讽王修徳凡周之士孔云凡于周为臣之士以士者男子成名之大号下至诸侯及王朝公卿大夫总称亦可以兼士也凡为总辞不显亦世是倒句文法言周士之子孙世世亦丕显也长享禄位谓之丕显孔云前本支百世谓继世在位知此亦世世在位也王制言大夫不世爵公羊传曰世卿非礼左氏说卿大夫得世禄不得世位父为大夫死子得食其故采而有贤才则复升父故位故传曰官有世功则有官族也白虎通曰诸侯继世者南面之君体阳而行阳道不絶大夫人臣北面体隂而行隂道有絶故也此托之隂阳之义其实诸侯以大功而封故也卿大夫本以佐君行令非贤不可所以不世也其得世者又违常法以大功而许之耳严云文王惟知锡民而锡民者乃所以锡孙子也不特孙子之盛如此凡周之士亦世世相传与周匹休焉】　世之不【丰本作丕】显厥犹【丰本作猷】翼翼【职韵】思皇多士生此王国【职韵】王国克生【庚韵】维周之桢【庚韵】济【上声下同】济多士文王以宁【叶庚韵读如苧泥耕翻丰本作寍　赋也厥发语辞解见生民篇犹郑云谋也翼即羽翼之翼书曰庶明励翼左传曰翼戴王室皆其义也言此周士所以能光显其后人世世勿絶者繇其当日所谋无一不以辅翼文王为事緜之诗云子曰有疏附予曰有先后予曰有奔奏予曰有御侮周书君奭篇云惟文王尚克修和我有夏亦惟有若虢叔有若闳天有若散宜生有若泰颠有若南宫括又曰无能往来兹迪彛教文王蔑徳降于国人晋语胥臣云文王之即位也询于八虞而咨于二虢度于闳夭而谋于南宫诹于蔡原而访于辛尹重之以周召毕荣即此所云厥犹翼翼者也思发语辞皇通作煌光明之义徐锴云皇之为言煌煌然也毛传解皇皇者华亦云犹煌煌也多士众多之士上章所云凡周之士也王国我周王之国文王时尚为诸侯而国以称王者追尊之辞也春秋繁露云周国多贤至于四产而得八男皆君子俊雄也此天之所以兴周国也王国克生者严云惟周王之国能生此众士也生此王国天生之也王国克生文王教化作成之也朱善云繇天命之保佑而多士以生繇圣化之造就而王国克生史记云文王笃仁敬老慈少礼下贤者日中不暇食以待士士以此多归之伯夷叔齐在孤竹闻西伯善养老往归之太颠闳夭散宜生鬻子辛甲大夫之徒皆往归之王褒云世必有圣智之君而后有贤明之臣故虎啸而风烈龙兴而致云蟋蟀俟秋吟蜉蝤出以隂易曰飞龙在天利见大人诗曰思皇多士生此王国故世平主圣俊乂将自至张耒云思皇多士何也皇羙且大者也羙且大者非一二而已故也夫士之羙者常难致也而得一二焉亦足以为善矣而况于多士皆羙乎故士之羙者可致也至于多士皆美所以为难也然则文王之能养士作人以招纳天下之俊乂可知矣虽然文王岂有他术哉致礼以来其所已成勤教以养其所未就而已敦养老之礼则太公伯夷欣然而归之天下之贤者盖未有不能致者也此之谓致礼以来其所已成示之以法象如云汉之文章以道艺如金玉之文质此之谓勤教以养其所未就也桢尔雅毛传皆云榦也邢昺云筑墙所立两木也所以当墙两边障土者也按桢榦相似而实有异费誓峙乃桢榦两举之知其非一物也书传谓题曰桢旁曰榦疏谓桢当墙两端者榦在墙两边者其说确矣桢榦皆四旁障土之具以国桢目多士亦取辅翼之义济之为言齐也曰济济者班列整齐之貌宁通作寍说文云安也严云墙恃榦而立国恃人而立故济济然众盛之多士文王赖之以为安也王吉云谨选左右审择所使左右所以正身也所使所以宣徳也诗云济济多士文王以宁此其本也黄佐云书曰自朝至于日中昃不遑暇食用咸和万民言文王心在乎民不自知其勤劳如此立政言罔攸兼于庶言庶狱庶慎则文王又若无所事者不读无逸无以知文王之勤不读立政无以知文王之逸合而观之则文王以宁从可知矣上必无为而用天下执其要也下必有为而为天下用执其职也君得臣而万化行左成二年楚令尹子重曰君弱羣臣不如先大夫师众而后可诗曰济济多士文王以宁夫文王犹用众况吾侪乎荀子云墙之外目不见也里之前耳不闻也而人主之守司逺者天下近者境内不可不略知也天下之变境内之事有弛易齵差者矣而人主无繇知之则是拘胁蔽塞之端也耳目之明如是其狭也人主之守司如是其广也其不可以不知也如是其危也然则人主将何如知之曰便嬖左右者人主之所以窥逺收众之门户牖向也不可不早具也故人主必将有便嬖左右足信者然后可其知恵足使亲物其端诚足使定物然后可夫是之谓国具人主不能不有游观安燕之时则不得不有疾病物故之变焉如是国者事物之至也如泉源一物不应乱之端也故曰人主不可以独也卿相辅佐人主之基杖也不可不早具也故人主必将有卿相辅佐足任者然后可其徳音足以镇抚百姓其智虑足以应待万变然后可夫是之谓国具四隣诸侯之相与不可以不相接也然而不必相亲也故人主必将有足使喻志决疑于逺方者然后可其辨说足以解烦其智虑足以决疑其齐断足以距难不还秩不反君然而应薄捍患足以持社稷然后可夫是之谓国具故人主无便嬖左右足信者谓之闇无卿相辅佐足任者谓之独所使于四隣诸侯非其人者谓之孤孤独而防谓之危国虽若存古之人曰亡矣诗曰济济多士文王以宁此之谓也梅福云士者国之重器得士则重失士则轻诗云济济多士文王以宁王褒云圣主必待贤臣而功业后士亦俟明主以显其徳上下俱欲驩然交欣千载壹合论说无疑翼乎如鸿毛遇顺风沛乎如巨鱼纵大壑其得意若此则胡禁不止曷令不行化溢四表横被无穷遐夷贡献万祥毕臻是以圣主不徧窥望而视已明不单倾耳而听已聪恩从祥风翶徳与和气游太平之责塞优游之望得遵游自然之势恬淡无为之场休徴自至夀考无疆诗云济济多士文王以宁盖信乎其以宁也刘彛云济济多士本繇文王教化陶范而后生也而文王又待多士之济济以为安宁焉犹人勤于菑田反以自养乐于植材反以自庇钱云反覆言多士之为周桢见修徳不可无辅也有欲当时君臣交儆意又管子云济济者诚庄事断也多士者多长者也周文王诚庄事断故国治其羣臣明理以佐主故主明主明而国治境内被其利泽殷民举首而望戈王愿为文王臣此以济济指文王言其解特异】　穆穆文王于【音乌】缉熙敬止【纸韵】假【丰本作格】哉天命有商孙子【纸韵】商之孙子其丽不亿【职韵】上帝既命侯于周服【叶职韵畀墨翻　赋也穆据说文训禾于义无取当是通作防说文云细文也字从彡从省彡者文之义者细之义盖谓文理之细密者加禾为穆因而通用故諡法布徳执义中情见貌并曰穆中情见貌其文可知布徳执义其细可知于叹辞缉说文云绩也绩麻者缕缕而分之又因而连续之谓之缉也熙字从火光明之义敬止者敬于其所当止之地大学所谓至善是也至善者事理当然之极止者依据之谓此承上章言文王既得多士之助疑若可以端拱而少休矣然文王在帝之心终不敢以自己于凡事事物物之理必穷极其精防至当之处但见其穆穆然文则极文细则极细故又叹息而美之文王心通夫理随处露其光明而皆积累而聨续之以防于一盖事物有异而至善无异缉熙之后自见有一境焉为我所当止之处而不容少出入者一念兢兢惟期合乎是而已穆穆以文王之成徳言缉熙敬止以文王之用心言大学深探此理故为之条析以着其类曰为人君止于仁为人臣止于敬为人子止于孝为人父止于慈与国人交止于信分之则为仁敬孝慈信合之则总是一至善格物致知缉熙也诚意正心敬止也繇缉熙而知止则自然能敬止大学所以先格致而后诚正也格者格式之格有一物必有一格不可移易大学所谓矩孔子所谓不逾矩诗所谓天生烝民有物有则是也统之有宗防之有元易所谓继之者善是也悟此则诗人以穆穆咏文王乃尽乎精防之辞而以为虚摹其深逺之意者谬矣又缁衣篇子曰君子道人以言而禁人以行故言必虑其所终而行必稽其所敝则民谨于言而慎于行大雅曰穆穆文王于缉熙敬止味此君子于一言一行无所不究心焉则缉之为义可识而穆穆之义亦可识矣假通作徦说文云至也天命舍商而集于周如自外而至也有商孙子郑云天命之使臣有商之子孙按商者契所封之地汤取契之所封以为代号不曰子孙而曰孙子者以主孙为言其系子于孙后者则谓孙之子耳严云文王之时未能有商之孙子盖推原周之代商繇于文王故以为文王能有之也丽说文云旅行也古数以十万为亿严云商之孙子其附丽之者实繁有徒不止于一亿也上帝既命者既命周也与假哉天命相应侯亦维也服周礼注云属也按车衡下夹辕两马曰服人之受制于人亦如马之受制于衡故谓之服也天命归周商孙子维于周而臣服焉其徒党虽众不能胜天也故孔子云仁不可为众也】　侯于周服天命靡常【阳韵】殷士肤敏祼将于京【叶阳韵居良翻春秋繁露引此以殷士二句系于侯服二句之前】厥作祼将常服黼冔【麌韵】王之荩臣无念尔祖【麌韵赋也陆云侯服于周句叠上起下盖自周以命之集致商之服在商则岂非以命之去致服于周故遂揭出命之靡常语极感慨靡无也按尔雅训靡罔皆为无张萱云靡者非而靡焉罔者亡而罔之愚意靡之训无当是古读如防音与无同耳莫之训无亦以音通也常者旗名日月为常谓昼日月于其端天子所建言常明也故为常久之义书云盘庚迁于殷张守节云自汤已下号商至盘庚改号曰殷上章言商此变言殷者彼主孙子之世系言则遡其开基之始此主国亡而臣服于周言则但以亡时所称之国号称之各有攸当也朱子云诸侯之大夫入于天子之国曰某士则殷士者商孙子之臣属也叶氏云春秋传晋士起是也肤本胪字当通作旅言众也解见六月篇敏说文云疾也殷士众多皆疾行从商之孙子以助祭也祼将于京二句一气读下不接殷士句言当王行祼礼之时而殷士之助祭者皆服常服以趋事有如此也祼说文云灌祭也周礼大宗伯以肆献祼享先王注祼之言灌灌以郁鬯谓始献尸求神时也郊特牲云魂气归于天形魄归于地故祭所以求诸隂阳之义也殷人先求诸阳周人先求诸隂灌是也祭必先灌乃后献腥献熟贾公彦云凡宗庙之祭迎尸入户坐于主北王以圭瓒酌郁鬯以献尸尸得之沥地祭讫啐之奠之不饮尸为神象灌地所以求神也祭统云祭有三重焉献之属莫重于祼周礼注云将送也按将字从寸寸者手也谓以手送之也孔云宗庙之祭以祼为主于礼王正祼而后亚祼则祼将主人之事矣周人尚臭举祼将以表祭事见殷士助祭耳不必専助行祼也愚按祼将与将祼不同周礼天官小宰凡祭祀赞祼将之事小宗伯辨六彛之名物以待祼将郁人诏祼将之仪与其节此祼将皆指王言谓王行祼礼以圭瓒酌酒送与尸也小宗伯职又云凡祭祀賔客以时将瓒祼此将祼指小宗伯言谓送瓒于王以行祼礼也今此诗明言祼将非言将祼正如孔氏举祼将以表祭事之说其非指殷士助送祼明矣京周京也按说文人所为絶髙丘曰京故天子所居亦以京名孟子引孔子读诗至此而曰仁不可为众也夫国君好仁天下无敌刘向云王者必通三统明天命所授者博非独一姓也孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒慎民氓何以劝勉盖伤防子之事周而痛殷之亡也厥作祼将指王也作犹行也常服犹云旧服即下文黼冔是也朱子云先代之后统承先王修其礼物作賔于王家时王不敢变焉而亦所以为戒也黼绣于裳解见采菽篇于章服之中専举黼者未知何意殷制无考冔殷冠名说文无冔字按冔字从曰吁声与冕同意古必有其字但说文偶遗之耳礼记云周弁殷冔夏收又云有虞氏皇而祭夏后氏收而祭殷人冔而祭周人冕而祭又云周人弁而葬殷人冔而葬蔡邕云冕冠周曰爵弁殷曰冔夏曰收皆以三十升漆布为殻广八寸长尺二寸加爵冕其上周黑而赤如爵头之色前小后大殷黒而防白前大后小夏纯黒而赤前小后大皆有收以持笄礼记注云冔名出于幠幠覆也言所以自覆饰也白虎通云殷冔谓之诩者十二月之时施气受化诩张而后得牙故谓之诩又云厥作祼将常服黼冔言防子服殷之冠助祭于周也熊禾云此见周家忠厚之至一代之兴虽改正朔易服衣以示作新之政然考之诗书则一代之礼乐固未尝废也常服黼冔犹用商之衣冠也王访于箕子称十有三祀奔走臣我监称五祀犹用商之纪年也一则曰啇王士二则曰殷多士何尝敢有一毫鄙夷之心其视后世亡人之国则絶人之祀衣冠礼乐能存先代之旧亦鲜也此皆出于疑虑之过而不知以公天下为心者周家忠厚之泽所以为不可及也荩本草名尔雅训进未详其义旧说相传皆训为忠荩絶无稽据按方言孑荩皆余也周郑之间曰荩或曰孑青徐楚间曰孑自闗而西秦晋之间炊薪不尽曰荩此其说可信上施草下施尽薪者草之类也尽与烬通火之余也又按桑柔篇具祸以烬陆徳明本烬作荩则古文烬荩通用益知荩之即为烬也王之荩臣以目商孙子及殷士乃胜国余烬云耳自祼将于京至此五句是一气语言王方举祼将之礼于周京凡助祭者毕至故当王行祼将之时而此商之孙子率其臣属皆服其故国黼冔之常服助祭于庙为王之荩臣也上言商之孙子与文王孙子相照此言殷士与凡周之士相照疑周公因成王祭文王庙遂陈及此非文王时事也无念朱子云犹言岂得无念也尔祖指文王也殷灭而周兴非文王之徳不至此尔得无念尔祖文王之徳乎此与上章皆归重文王得天不重商家命去凄恻上其监殷之意尚留在下章】　无【孝经左传俱作毋】念尔祖聿【汉书作述】脩厥徳【职韵亦叶屋韵都木翻】永言配命自求多福【屋韵亦叶职韵笔力翻】殷之未防【去声】师克配上帝【叶寘韵丁异翻】宜【大学作仪】鉴【大学作监】于殷骏【大学作峻丰本作俊】命不易【叶寘韵羊吏翻　赋也聿通作欥说文云诠辞也徐锴云诠理也理其事之辞也脩通作修说文云饰也聿脩厥徳三句俱主文王言徳字从彳谓惪之见于行者内得于心曰惪外见于行曰徳承上章言成王得无念尔祖文王之能修饰其徳乎曰左右曰陈锡文王修徳之实也所以得民心而受天命者其原正在于此汉元帝时颇改宣帝之政言事者多进见人人自以为得上意匡衡上疏曰陛下圣徳天覆子爱海内然隂阳未和奸邪未禁者殆论议者未丕先帝之盛功争言制度不可用也务变更之所更或不可用而复复之是以臣下更相是非吏民无所信臣窃恨国家释乐成之业而虚为此纷纷也愿陛下详覧统业之事留神于遵制扬功以定羣下之心太雅曰无念尔祖聿脩厥徳孔子着之孝经首章盖至徳之本也按汉宣之徳无足言者而匡之说诗则可谓深得其意矣左昭二十三年楚囊瓦为令尹城郢沈尹戌曰古者天子守在四夷天子卑守在诸侯诸侯守在四隣诸侯卑守在四境诗曰无念尔祖聿脩厥徳无亦监乎若敖蚡冐至于武王土不过同慎其四境犹不城郢今土数圻而郢是城不亦难乎引诗之意亦以修徳属尔祖时说皆指为劝王之辞非是又孝经子曰爱亲者不敢恶于人敬亲者不敢慢于人爱敬尽于事亲而徳教加于百姓刑于四海盖天子之孝也章首引此诗其意以爱亲敬亲解念祖以不敢恶人不敢慢人解修徳则修徳乃自修其徳亦断章取义永言者谓长言之即歌是也虞书曰诗言志歌永言乐记曰言之不足故长言之长言之不足故嗟叹之盖作此诗者欲王闻而警念故自言其歌咏于王侧以动王听犹上言于昭言于缉熙亦襍用嗟叹之声于句中也配匹也命即假哉天命之命文王有左右陈锡之徳足与天命相匹敌故多福归之是其致福之繇皆自实有以求之非幸致也文王无求福之心然修徳而福来应即谓之自求可矣与旱麓篇之干禄求福义同多福如上言福及子孙多士皆是孟子引此诗及太甲自作孽不可活之语而总断之曰祸福无不自己求之者又云爱人不亲反其仁治人不治反其智礼人不荅反其敬行有不得者皆反求诸己其身正而天下归之亦引此诗左昭二十八年晋魏献子为政以贾辛为祁大夫将适其县见于魏子魏子曰辛来今汝有力于王室吾是以举汝行乎敬之哉毋堕乃力仲尼闻魏子之举也以为义又闻其命贾辛也以为忠诗曰永言配命自求多福忠也魏子之举也义其命也忠其长有后于晋国乎观此可以得诗人立言之意又桓六年郑太子忽辞齐昏曰人各有耦齐大非吾耦也诗云自求多福在我而已大国何为则尤明于自之解者防失师众也未防师三字最重命之去留只视师之防与否耳朱子云上帝天之主宰也克配者殷先王之徳能与之相匹敌也周书多士篇云自成汤至于帝乙罔不明徳恤祀亦惟天丕建保乂有殷殷王亦罔敢失帝罔不配天其泽此所谓殷之未防师克配上帝也今其后人何如哉诗人于此处偏含蓄不忍说出益觉其辞凛凛宜犹当也鉴孔云镜也镜照物知善恶故以殷为镜知存亡言尔不可不鉴于有殷盖近事不逺周所代也骏当依大学通作峻说文云髙也莫髙非天峻命即天命也易通作防说文云轻也不易者得之不轻防守之亦不当轻防也大学平天下章引殷之未防师四语而解之云道得众则得国失众则失国孟子云桀纣之失天下也失其民也失其民者失其心也汉翼奉上元帝疏云臣闻三代之祖积徳以王然皆不过数百年而絶周至成王有上贤之材因文武之叶以周召为辅有司各敬其事在位莫非正人天下甫二世耳然周公犹作诗书深戒成王以恐失天下书则曰王毋若殷王纣其诗则曰殷之未防师克配上帝宜鉴于殷骏命不易邹忠云周室方新之命即商邑已陈之命而今日天所降防之殷即异时天所保乂之殷殷礼陟配天多歴年所久矣其在于今丽亿在廷何如本支之奕叶肤敏在庙何如周桢之赞襄黼冔祼将见为假哉可见为靡常亦可倘未能亹亹如文缉熙敬止如文厥徳既坠尔躬是遏其为防师之续不难耳】　命之不易【音异】无遏【陆云或作谒】尔躬【叶先韵居员翻】宣昭义问【丰本作闻】有【丰本作又】虞殷自天【先韵亦叶真韵见首章】上天之载无声无臭【宥韵亦叶尤韵初尤翻】仪刑【潜夫论作形】文王万邦【礼记作国】作孚【叶尤韵敷救翻亦叶尤韵芳尤翻　赋也遏尔雅云止也郭璞云今以逆相止为遏徐锴云徼绕使止也躬说文云身也欧阳修云知天命之不易无使天命至尔躬而止真徳秀云周至成王再世耳周公已忧其命之不延读无遏尔躬之一语至今犹使人凛然震惧况周公亲言之而成王亲听之乎亦犹尧之告舜曰天禄永终也以后世言之必且谓此不祥之语而古者君臣更相告戒不讳危亡如此斯其所以不危亡也宣字下从亘象回转周匝之形故尔雅以为徧也昭明也宣昭者徧求此理之明彻与缉熙同义昭即熙也宣即缉也义问以义理相询问也吕祖谦云宣昭义问所谓辟四门明四目逹四聪盖天命之大非小智偏学所能与也有通作又郑训有为又孔云以上已有所行之事下复言之故知宜为又也虞尔雅云度也按古者山泽之官名曰虞以其能相度山泽故又训虞为度周官出入自尔师虞是也又其字形声皆与虑字相近疑古文虑虞通用殷専指已亡之殷不兼指未防师之殷以上既言宜鉴于殷又言命在尔躬则意主于鉴其亡可知自天与周书召诰矧曰其有能稽谋自天语气正同严云以义理询问于人而又虞度殷之所以自天者殷之亡也实自于天天命无私可以为鉴也鉴殷之所以失必法文王之所以得愚按殷之所以见弃于天不过在失民心耳蔡汝楠云宣昭义问有虞殷自天盖体文王翼翼之心法也徳之显可继命之时可久总在敬不惟问察之广而又虞度于心其敬也至矣曰上天者见其髙髙在上与人相隔絶非人意所能测也载者乘车之名唐虞号岁为载取物终更始以年运而往为义此言载者亦谓天意转运无常其予其夺不可控揣故以无声无臭形容之臭者气之总名天地间惟声传于虚臭逹于防已非有形之物此并声臭而亦无则窈防之极也中庸因之以精拟至徳之合天曰诗云予懐明徳不大声以色子曰声色之于以化民末也诗云徳輶如毛毛犹有伦上天之载无声无臭至矣仪朱子云象也按左传有仪可象之谓仪刑毛云法也按训法之刑当作防字从井易曰井法也复古编云今经史皆通作刑而从井从刀之防字不复用矣万邦谓万国之民也作说文云起也孚毛云信也按孚之为义卵孚也从从子徐锴云鸟之乳卵皆如其期不失信也鸟抱恒以反覆其卵故从也象法文王如其陟降在帝缉熙敬止以左右陈锡乎斯民则万邦起而信我亦如文王矣人归之外岂别有天与哉左襄十三年晋诸卿让晋国之民是以大和诸侯遂睦君子曰让礼之主也晋国以平数世赖之刑善也夫一人刑善百姓休和可不务乎周之兴也其诗曰仪刑文王万邦作孚言刑善也昭六年郑人铸刑书叔向使贻子产书曰昔先王议事以制不为刑辟诗曰仪刑文王万邦作孚如是何辟之有缁衣篇子曰好贤如缁衣恶恶如巷伯则爵不渎而民作愿刑不试而民咸脤大雅曰仪刑文王万邦作孚按二书所引总借仪刑一语以明当取法前修之意于经防无渉凌蒙初云此篇诗体自二章以下首尾相衔王元羙谓曹子建白马篇祖此】<br />

                    <br>
                        　　文王七章章八句【左襄四年穆叔如晋晋侯享之工歌文王之三不拜韩献子使行人子员问之对曰文王两君相见之乐也臣不敢及鲁语亦云叔孙穆子聘于晋晋悼公飨之乐及鹿鸣之三而后拜乐三晋侯使行人问焉对曰夫歌文王大明緜则两君相见之乐也皆昭令徳以合好也非使臣之所敢闻也臣以为肄业及之故不敢拜朱子云今按此诗一章言文王有显徳而上帝有成命也二章言天命集于文王则不惟尊荣其身又使其子孙百世为天子诸侯也三章言命周之福不惟及其子孙而又及其羣臣之后嗣也四章言天命既絶于商则不惟诛罸其身又使其子孙亦来臣服于周也五章言絶商之祸不惟絶其子孙而又及其羣臣之后嗣也六章言周之子孙臣庶当以文王为法而以商为监也七章又言当以商为监而以文王为法也其于天人之际兴亡之理丁宁反覆至深切矣故立之乐而因以为天子诸侯朝防之乐盖将以戒乎后世之君臣而又以昭先王之徳于天下也国语以为两君相见之乐特举其一端而言耳】<br />
　　蟋蟀唐风也成王十年封弟叔虞于唐其国风如此【班固地理志云河东土地平易有盐铁之饶本唐尧所居诗风唐魏之国也周至成王灭唐而封夷叔虞于唐其民有先王遗教君子深思小人俭陋故唐诗皆思奢俭之中念死生之虑吴札闻唐之歌曰思深哉其有陶唐氏之遗民乎孔丛子载孔子曰于蟋蟀见陶唐俭徳之大也左襄二十七年郑伯享赵孟于垂陇印段赋蟋蟀赵孟曰善哉保家之主也吾有望矣愚按此诗乃班书所谓深思之君子所作盖唐叔虞始封时之风也】<br />
　　蟋蟀【说文作】在堂岁聿其【丰氏本作云】莫【叶遇韵莫故翻】今我不乐【音络后同】日月其除【叶遇韵读如戌春遇翻】无已【杜预左传注作以】大【音泰后同】康职思其居【叶遇韵读如屦俱遇翻】好【去声后同】乐【音络后同】无荒良士瞿瞿【遇韵丰本作防防　赋也蟋蟀说文作蟋毛传云蛬也九月在堂陆玑云蟋蟀似蝗而小正黒有光泽如漆有角翅一名蛬一名蜻楚人谓之蛀孙或作王孙广雅一名起织幽州人谓之趋织督促之言也里语曰趋织鸣懒妇惊是也蜻一作青又名吟蛬亦作吟蛩罗愿云其声如急织故幽州谓之促织又其鸣时正织之候故以戒妇功春秋说题辞曰趋织为言趋织也织兴事遽故趋织鸣女作兼而崔豹云济南人谓蟋蟀为懒妇非也许叔重谓蟋蟀为即且亦非也以夏生秋始鸣周书小暑之日温风至又五日而蟋蟀居壁淮南则云蟋蟀居奥奥者西南隅也比寒则渐近人易通卦騐曰立秋蜻鸣白露下蜻上堂按据此则蟋蟀在堂盖自七月已然矣毛以为九月在堂者以豳风有十月蟋蟀入我牀下之言可知九月尚在堂也聿通作欥说文云诠词也引诗欥求厥宁今文亦作聿徐锴云诠理也理其事之词也莫晚也岁将尽如日且防也孔云时当九月则岁未为暮而言岁聿其暮者言其过此月后则岁遂将暮耳谓十月以后为岁暮也此月未为暮也小明云岁聿云暮采萧获菽采获是九月之事也云岁聿云暮其意与此同也除去也郑云今不自乐日月且过去不复暇为之也首二句言物不能安其常时不能限其去有无限咨嗟及时为乐正见过时则职业复生矣有不尽惊慌非泛泛言日月逝矣之谓已过大极也康本作穅从禾从米庚声今文作糠省作康徐锴云康空也米皮去其内以空之也诗酌彼康爵亦取空义又按史记前诸侯王表有中山穅王师古注穅恶諡也好乐怠政曰穅盖以其萧然自放无所用心如米皮之空其内而从风簸者然穅康字义俱同故后人因又转训康为安乐也职尔雅云主也居张子厚云谓其位也言心中之所専主者惟在思其见在所居之位各有当尽之业也好犹爱也乐即今我不乐之乐荒者广逺之义好乐过甚其情荡然无复简制也愚按此诗原不为及时行乐发论正意止在好乐无荒四字耳却从今我不乐倒翻来而急以正意唤醒唐中宗引羣臣宴集令各献伎为乐张锡为谈客娘舞宗晋卿舞浑脱张洽舞黄麞杜元琰诵波罗门呪李行言唱驾车西河卢藏用效道士上章郭山恽诵古诗两篇诵鹿鸣蟋蟀未毕李峤以诗有好乐无荒之语止之唐之君臣狂纵乃尔如之何不启乱也瞿瞿解见东方未明篇有左顾右盼计后思前之意所谓良士即于瞿瞿见之虚摹赞叹祗为思居者加鞭非必真有此人而欲其就彼取法也】　蟋蟀在堂岁聿其逝【霁韵】今我不乐日月其迈【叶霁韵力制翻】无已大康职思其外【叶霁韵以计翻】好乐无荒良士蹶蹶【叶霁韵姑卫翻　赋也逝往也迈逺行也岁聿其暮可惊也未几而暮者又将逝矣日月其除可惜也未几而除者又已迈矣职思其外者欧阳修云广周虑也严粲云前言思所居之位则在内之事皆入于念虑矣至于在外之事皆不可不虑朱子云盖其事变或出于平常思虑之所不及故当过而备之也蹶有僵与跳二义吕氏春秋云此蹶痿之机僵也狐援闻而蹶往过之跳也此当从跳义蹶蹶毛云动而敏于事也上章瞿瞿苐写其顾虑周旋之状未见于为也至此则亟见于为矣辅广云思之虽周而为之不敏则亦无益矣】　蟋蟀在堂役车其休【尤韵】今我不乐日月其慆【叶尤韵他侯翻】无已大康职思其忧【尤韵】好乐无荒良士休休【尢韵　赋也前章其暮其逝皆豫拟之辞此役车其休但据即境而言周礼春官巾车职云庶人乗役车注云有方箱载任器供役者孔云收纳禾稼亦用此车陈祥道云牛车也郑云役车休农功毕无事也辅广云庶人之役车犹休矣则君子可无一日之乐乎慆久也诗慆慆不归之慆言今我不乐则日月其尚肯久留而待我耶徐光启云唐诗言今我不乐日月其除今我不乐日月其慆有忧深思逺之意秦诗言今者不乐逝者其耋今者不乐逝者其亡有叹老拊髀之风读此二诗可见风俗之异职思其忧即思其居其外之所可忧者不然思居思外所思何事惟专主于思忧而后忧庶乎可免也休说文云息止也从人依木休休者休而又休尔雅以为俭也乐而不淫不愿乎外皆俭意也此瞿瞿蹶蹶之根本旧以安闲自得解之未是钟惺云出其东门以乐止思蟋蟀以思止乐极善居心人也】<br />
　　蟋蟀三章章八句【序云刺晋僖公也俭不中礼故作是诗以闵之欲其及时以礼自虞乐也马融亦云孔子曰奢则不孙俭则固奢俭之中以礼为界是以蟋蟀山枢之人并刺国君讽以大康驰驱之节郝敬为之说云国奢济之以俭国俭济之以礼晋自僖公之世俗尚固陋俭不中礼以蟋蟀比讽其终岁废礼也蟋蟀十月在堂周以十一月为岁首十月岁毕是大蜡之时终岁礼乐不止十月而岁暮犹寥寥则礼壊乐崩矣是诗不必即作于十月一岁之中朝廷有食飨宗庙有献酬邦国有賔兴乡有射里有社食以时用以礼乌可无财废礼当时而废乐也礼乐先王所以和上下调人情劳身焦思以天下为桎梏是墨道也故诗人借为乐以广其俭即致大康之戒所谓礼减而能进乐盈而能反中和之道忠臣弼谐之语里巷歌曲焉得有此愚按此说敷衍序义虽极濶大然所谓劝君行乐终非格训且一章之中既劝于前复戒于后依文铺叙觉费周旋朱子谓序与诗意正自相反其见确矣但以为民间岁晚燕饮之作则似未然绎思居思外及良士瞿瞿等语自是士大夫声口又申培说伹云唐人相戒之诗不详作者何人子贡传阙文】<br />
　　天保祝王也成王遣周召二公营雒邑既成报命因致其祝愿之意【于贡传云大臣所以报王也邹忠云史记武王克商忧天保之未定于是有营雒之意此诗之作盖在东都既成后矣传以为大臣报上其即周召之徒与按史记所载与逸周书及随巢子防有同异今摘録于此武王至于周自夜不寐周公旦即王所曰曷为不寐王曰告女维天不飨殷自发未生于今六十年麋鹿在牧飞拾满野天不飨殷乃今有成今我未定天保何暇寐又曰定天保依天室自雒汭延于伊汭居易毋固其有夏之居我南望三涂北望岳鄙顾詹有河粤詹雒伊毋逺天室盖意欲营雒也及成王即位追武王之意使召公相宅周公复卜申视卒营筑居九鼎焉书召诏雒诰之所为作此诗前三章俱以天保定尔一句发端通章语意亦与三诰相出入其为营雒后报命而致其祝愿之辞无可疑者】<br />
　　天保【潜夫论作禄】定尔亦孔之固【叶遇韵读如倨居御翻】俾尔单【潜夫论作亶】厚何【潜夫论作胡】福不除【叶御韵迟据翻】俾尔多益以莫不庶【御韵赋也保者抱持爱防之义曰天保者召诰云相古先民有夏天迪从子保今相有殷天迪格保与此义同以】<br />
　　【受命于天故曰天保也定者不移之谓尔指王也欧阳修云诗人尔其君者盖称天以为言又刘辰翁云诗人尔君虽古人尔汝之常抑非此无以着其亲爱谆至之情也孔甚固坚也雒邑既成基命始定卜世三十卜年八百固孰如之又韩诗解云言天以仁义礼智保定人之甚固也义与此异俾尔以下望之也俾使也孰使之天使之思若启行若翼是也君子谓之善颂善祷曰俾尔者犹卷阿言俾尔弥尔性单郑云尽也即礼记惟为社事单出里之单与殚通用厚谓忠厚俾尔单厚讽以仁也周家以忠厚开基今厚而益尽其厚书所谓乃单文祖徳也除沈括云犹易也以新易旧曰除如新旧岁之交谓之岁除易除戎器戒不虞以新易敝也程子云除有消去之义福祉之来不问多寡其受之也皆若消去而常有者多益多受益也惟虚能受俾尔多益讽以虚也庶尔雅云侈也邓元锡云天下之益无方俾王受而何益不庶也易损之六五曰或益之十朋之弗克违莫不庶之谓也夫单厚自尽也多益尽人也内尽于己外尽夫物然后善美尽而大备下章所谓戬谷也诗人诵福必本徳言之】　天保定尔俾尔戬谷【屋韵】罄无不宜受天百禄【屋韵】降尔遐福【屋韵】维日不足【叶屋韵读如祝之六翻赋也自俾尔戬谷以下亦以未然言与首章同意戬说文训灭尔雅训福今按戬字从戈似无福义当以说文之训为正引诗实始戬商今文作剪谓剪灭也然此戬字训灭则非诗意当通作晋晋进也谷善也言日进于善而不已也罄尔雅云尽也尽无不宜所谓宜民宜人是也百禄谓多禄遐说文云逺也不但受天之百禄而已天又将下与尔以广逺之福百以盛言遐以久言维日不足亦规劝之辞严粲云满招损谦受益故福禄虽盛而不自止足所谓吉人为善维日不足也天下无徳外之福诗人归美之中有贵难者寓若尽以为言福禄则全篇皆容悦之辞矣】天保定尔以莫不兴【蒸韵】如山如阜【丰本作】如冈如陵【蒸韵】<br />
　　如川之方至以莫不増【蒸韵　赋也自以莫不兴而下即上章所谓降尔遐福者兴说文云起也郑云盛也尔雅云髙平曰陆大陆曰阜大阜曰陵李巡云谓土地丰正名为陆土地独髙大名曰阜最大名为陵应劭云阜者茂也言平地隆踊不属于山陵也冈尔雅说文皆云山脊也陵释文云隆也体隆髙也川之方至郑云谓其水纵长之时也严云如山之髙矣又复如山脊之冈则愈髙矣如阜之大矣又复如大阜之陵则愈大矣此所谓兴也山阜冈陵犹有定体故又欲其福之増増言加益也川本源深流长而方至则又盛长之初其増不可量也邹忠云古人文字不拘拘板对有一勺而参错者如论语迅雷风烈楚辞吉日兮辰良是也有两句而参错者如楚辞蕙肴蒸兮兰借奠桂酒兮椒浆及韩退之春与猿唫兮秋鹤与飞是也有一章而参错以成文者天保之三章是也以山川为祝者盖亦赋景以见志逸周书所谓作大邑成周于土中南系于雒水北因干郏山以为天下之大凑者也】　吉【周礼疏大戴礼注俱作絜】蠲【韩诗仪礼注丰本俱作圭】为【韩诗作惟】饎是用孝享【叶阳韵虚良翻】禴【礼记注释文俱作礿】祠烝尝【阳韵丰本作祠禴尝烝】于公先王【阳韵】君曰卜尔万夀无疆【阳韵赋也吉谓诹吉日刘公瑾云君臣诹谋祭日于旬有一日之先至次日乃卜所诹之日吉否如少牢馈食大夫先与有司诹丁巳之日至明日乃筮其日之吉凶也蠲通作涓涓者小流有洁之义樊光谓蠲除垢秽使令清明盖以意通之也朱子云言斋戒涤濯之洁按斋戒谓七日斋三日戒之类致洁于内也涤濯谓溉濯祭器扫除宗庙之类致洁于外也为犹备也饎说文云酒食也方言以为熟食仪礼有饎爨注炊黍稷曰饎按饎字从食当只作食解兼酒言非也享说文云献也孝以尽志享以尽物尔雅云春祭曰祠夏祭曰礿秋祭曰尝冬祭曰烝孙炎云祠之言食礿新菜可礿尝尝新谷烝进品物也董仲舒云春上豆实夏上尊实秋上杌实冬上敦实豆实韭也春之始所生也尊实面也夏之所受初也杌实黍也秋之所先成也敦实稻也冬之所毕实也始生故曰祠善其可也夏约故曰礿贵所初礿也先成故曰尝尝言甘也毕熟故曰烝烝言众也奉四时所受于天者而上之为上祭贵天赐且尊宗庙也一年之中天赐四至至则上之此宗庙所以岁四祭也礿即禴一说夏祭以乐为主故曰禴祠之为义谓品物少多文词也按仲春之月祠不用牺牲圭璧及皮币但多其文词而已孔頴逹云若以四时当云祠禴尝烝诗以便文故不依先后自殷以上则春曰禴夏曰禘秋曰尝冬曰烝王制文也至周公去夏禘之名以春禴当之更名春为祠以禘为大祭公郑云先公也孔云周之所追太王以下其太王之前皆为先公朱子云谓后稷以下至公叔祖类也按史记公叔祖类生古公亶父世本作组绀郑笺作诸盩世表作叔类先王太王以下也武王以王基肇于太王王季文王故追王三王孔云经于公上不言先者以先王在公后王上言先则公为先可知周礼祀先王以衮冕祀先公以鷩冕朱子云文王时周未有曰先王者此诗必武王以后所作也君毛传云先君也朱子云通谓先公先王也君曰者皇尸传先君之意以嘏主人之辞尸以象神少牢礼云皇尸命工祝承致多福无疆于汝孝孙之等是传神辞嘏主人也卜者前知之谓前知尔万年之夀无有疆畔境界使其长为天地山川之王华夏民物之君盖极其盛而言雒诰所谓万年厌于乃徳王伻殷乃承叙万年皆此意也黄佐云礼有五经莫重于祭此天保臣子所以欲人君奉祭而获福也春秋之时有世室屋壊者有四不视朔者有烝以廪之余者不敬孰甚焉惜无以是诗告之邹云按雒诰周公曰王肇称殷礼祀于新邑咸秩无文竹书成王七年王归自东都立髙圉庙此诗吉蠲孝享虽备举四者之祭然亦因祀新邑而述之也】　神之吊【丰本作逖】矣诒尔多福【叶职韵笔力翻】民之质矣日用饮食【职韵】羣黎百姓【丰本作百姓羣黎】徧为尔徳【职韵赋也承上章祭祀言神即上先公先王是也吊本作□说文云至也朱子云神之至矣犹言祖考来格也一说吊恤也犹不吊昊天之吊义虽可通而词颇不伦诒通作贻说文云赠遗也多福即下文所称是也质本以物相赘之义徐锴云实也事疑虚以人物实之也朱子云言其质实无伪日用饮食而已日是日日之日用者转字如易利用享祀之用李廷机云饮食质也质即平也今人但肯耕食凿饮朝饔夕飱此外无事岂不是唐虞世界蒋悌生云此诗不以福言福而以徳为福不以徳言徳而以质实为徳可谓知所本矣人君茅茨土阶菲衣恶食躬行于上正欲天下之人去奢而即俭禁伪以存诚也今也斯民惟事乎耕田凿井乐其日用之常无慕乎浮华侈靡之习无事乎虚妄谲诈之风如是则民物安阜于下人君端拱于上所谓多福孰有加于此哉又云周尚文今诗人不以文称周民而以质言何哉周之文所以美者以其有质为之本也文灭其质又恶足称乎论周之文当参攷于此羣说文云辈也徐锴云羊性好羣故从羊黎通作骊说文马深黒色为骊故黎有黒义禹贡厥土青黎史记作青骊是也朱子云犹秦言黔首也百姓毛云百官族姓也繇羣黎而推之百姓盖繇民而推之于臣故下文以徧言之为尔徳者郑云言则而象之徧臣民之所为皆尔之徳尧典所谓百姓昭明黎民于变时雍是也夫允升大猷成王自谓膺受多福道洽政治康王自谓膺受多福使民若臣皆徧为尔徳非多福之实而何味尔徳二字亦含规讽邹云召诰曰其惟王位在徳元小民乃惟刑用于天下越王显又曰予小臣敢以王之雠民百君子越友民保受王威命明徳皆所谓羣黎百姓徧为尔徳者也】　如月之恒【蒸韵释文作縆韵同】如日之升【蒸韵】如南山之夀不骞不崩【蒸韵】如松栢之茂无不尔或承【蒸韵　赋也此一章俱承上章徧为尔徳一句而言恒毛云也古本亦作縆縆大索也有之义当从之郑云月上而就盈孔云有上下知上者以对如日之升是益进之义故知上矣日月在朔交防俱右行于天日迟月疾从朔而分至三日月去日已当二次始死魄而出渐渐逺日而月光稍长八日九日大率月体正半昏而中似弓之张而直谓之上也后渐至十五十六日月体满与日正相当谓之望云体满而相望也从此后渐亏至二十三日二十四日亦正半在谓之下于后亦渐亏至晦而尽也以取渐进之义故言上不用望升通作升说文云日上也郑云日始出而就明面所向之山谓南山非谓终南山也夀以坚固言骞毛云亏也闵损字子骞取亏损之义按骞字从马说文云马腹絷也徐锴云马腹病也今训为亏者当是马腹以被絷而致亏损故徐又解为马腹病也崩说文云山壊也曲礼疏云自上坠下曰崩不骞是无亏损指山之一处言不崩是无倾覆指山之全体言松解见竹竿篇栢解见栢舟篇茂尔雅注云枝叶婆娑也王逸子谓木有扶桑梧桐松栢皆受气淳异于羣类者也庄子谓受命于地惟松栢独也在冬夏青青故独举松栢之茂言之恒升夀茂皆以王者之遐福言年夀悠长运祚绵逺皆是也或者不知其谁何之辞曰无不曰或皆指羣黎百姓言也承说文云奉也受也臣民承奉上徳从今依始未有穷极亦更无亏减雒诰所谓其永观朕子懐徳是也一说无不尔或承即蒙上松栢言亦通言无不凭藉尔之大徳而受其庇防也】<br />

                    <br>
                        　　天保六章章六句【序云下报上也君能下下以成其政臣能归美以报其上焉朱子谓人君以鹿鸣以下五诗燕其臣臣受赐者歌此诗以荅其君与古注意同是则羣臣嘉賔使臣兄弟朋友凡有燕者皆歌此诗不几于雷同虚文乎善乎苏子由之言曰古礼废矣不可得而知也愚不敢信又按翼奉学齐诗闻五际之要郎顗曰四始之缺五际之厄应劭以五际为君臣父子兄弟夫妇朋友也孟康则引诗内传曰五际卯酉午戌亥也隂阳终始际防之岁于此则有变改之政又泛歴枢云午亥之际为革命卯酉之际为改正辰在天门出入候听卯天保也酉祈父也午采芑也亥大明也亥为革命一际也辰为天门出入候听二际也卯为隂阳交际三际也午为阳谢隂兴四际也酉为隂盛阳防五际也又云大明在亥水始也四牡在寅木始也嘉鱼在已火始也鸿鴈在申金始也四始之说与毛诗序异其理更不可晓以俟知者】<br />
　　清庙雒邑既成诸侯朝见宗祀文王之所歌也【出蔡邕独断　王褒云周公咏文王之徳而作清庙申培说云周公成雒也奉成王见诸侯作明堂宗祀文王以配昊天上帝率诸侯祀之而作此乐歌按尚书大传云周公将作礼乐优游之三年不能作君子耻其言而不见从耻其行而不见随将大作恐天下莫我知将小作恐不能父祖功烈徳泽然后营雒以观天下之心于是四方诸侯率其羣党各攻位于其庭周公曰示之以力役且犹至况之以礼乐乎然后敢作礼乐又云卜雒邑营成周改正朔立宗庙序祭祀易牺牲制礼乐一綂天下合和四海而致诸侯皆莫不依绅端冕以奉祭祀者太庙之中缤乎其犹模绣也天下诸侯之悉来进受命于周公而退见文武之尸者千七百七十三诸侯皆莫不磬折玉音金声玉色然后周公与升歌而文武诸侯在庙中者伋然渊其志和其情愀然若见文武之身然后曰嗟子乎此盖吾先君文武之风也夫郑云文王迁舋镐作灵台辟雍而已其余犹诸侯制度焉周公摄政制礼作乐乃立明堂于王城又赵商问云说者谓天子庙制如明堂是谓明堂即文庙耶郑荅曰明堂主祭上帝以文王配耳愚谓明堂之作不始于周公自武王之时业已有之乐记曰武王克殷祀于明堂而民知孝是也然亦不独武王有之淮南子言神农之世祀以明堂新论亦云神农氏祀明堂有盖而无四方又通典曰黄帝拜祀上帝于明堂则明堂为祭祀之所自上古而已然矣诸儒皆言周公营雒邑始立明堂当自是雒邑之明堂惟宗祀文王以配上帝之礼本昉于周公孝经以此赞周公之孝而曰孝莫大于严父严父莫大于配天所云严父盖主周公尊文王而言也文王有盛徳宜享此盛礼武王末受命一切制度俱所未遑至周公始能成之假使文王无周公则虽有盛徳亦遏佚而不彰矣以此论孝孝孰加焉后世不逹此义但误执严父二字以为凡为人子而有天下者必尊崇其父以配天而后为孝西汉孝武始建明堂固以髙帝配矣其后又以景帝配唐初以元帝配其后以髙祖太宗配及孝和时以髙宗配明皇时以睿宗配永泰时以肃宗配元和时以顺宗配穆宗即位以宪宗配宋初以宣祖配后以太祖配既而真仁英神徽诸宗皆相继而配莫有能正其失者惟东汉明帝时以光武配飨明堂迄章安而后不变识者称为近古善乎司马光之推言之也曰孝子之心谁不欲尊其父者圣人制礼以为之极不敢逾也故祖已训髙宗曰祀无丰于昵孔子与孟懿子论孝亦曰祭之以礼然则事亲者不以数祭为孝贵于得礼而已孝经曰严父莫大于配天孔子以周公有圣人之徳成太平之业制礼作乐而文王适其父也故引之以证圣人之徳莫大于孝荅曽子之问而已非谓凡有天下者皆当以父配天然后为孝也朱子亦曰此是周公创立一个法如此将文王配明堂永为定例以后稷配郊推之自可见后来妄将严父之说乱了或又泥严父二字谓此礼自周公言之固为严父若以成王言之则是严祖何得云严父乎又祭法有祖文王宗武王之语注疏谓祭五帝五神于明堂以文王配五天帝则谓之祖以武王配五人神则谓之宗文王为父配祭于上武王为子配祭于下何佟之议曰孝经是周公居摄时礼祭法是成王反位后所行故孝经以文王为父祭法以文王为祖也此盖惑于郑氏诸儒之説王肃駮郑义曰古者祖有功而宗有徳祖宗自是不祧之名非谓配食于明堂者也审如郑言则经当言祖祀文王于明堂不得言宗祀也宗者尊也周人既祖其庙又尊其祀孰谓祖于明堂者乎郑引孝经以解祭法而不晓周公本意殊非仲尼之义防也斯其论确矣然清庙我将同为宗祀文王之诗岂祭时俱歌此二诗乎今以小序及独断之说考之我将是季秋大飨帝时所用清庙乃雒邑初成特奉文王以配帝之乐歌观篇中秉文之徳对越在天二语固自可见即雒诰所谓王肇称殷礼祀于新邑者非季秋大飨所用也周公于雒邑宗祀制此诗其季秋配帝别有我将之篇而此诗因移之以他用盖有五处焉其一祭统曰夫大尝禘升歌清庙下而管象天子之乐也周祖文王故大尝禘歌之也其一文王世子曰天子释奠于先老遂设三老五更羣老之席位焉适馔省醴养老之珍具遂发咏焉反登歌清庙既歌而语以成之也下管象舞大武大合众以事逹有神兴有徳也陈谓养老必歌清庙下管象者以文王善养老故也其二仲尼燕居曰大飨两君相见升歌清庙示徳也下而管象示事也夫君燕其臣与四方之賔第升歌鹿鸣下管新宫而已大飨及两君相见皆歌清庙管象者以开国之诸侯得与于配帝之祭肃雍显相之赞播之声诗荣莫大焉故于盛礼用之也其一明堂位曰以禘礼祀周公于太庙登歌清庙下管象夫周公之庙何以得用此诗以此礼实始作于周公故追思而报之以重祭所以康周公非以赐鲁也逹此五者而升歌清庙之义明矣季本云自此至维清似宜合为一篇是说也愚有取焉夫维清之诗序所谓奏象舞也凡礼之言歌清庙者未尝与管象相离斯其证也然而章分为三者以登降时所奏各有节序亦如古乐府一篇之中分为数解耳而后人不察乃真谓各自为一篇者误矣试观首章言于穆而次章亦言于穆首章言不显而次章亦言不显首章言秉文之徳对越在天而次章即以维天之命与文王之徳并言又首章言清庙而三章亦曰维清其前后呼应井然可数此非同为一篇而何特以古文章句相沿已久姑仍其分篇之旧耳至孝经明言郊祀后稷以配天宗祀文王于明堂以配上帝而此诗及我将之篇乃但以天为言者盖上帝原兼昊天及五帝而言以昊天尊于五帝故特举天以该之详见生民篇又按乐记云乐之隆非极音也食飨之礼非致味也清庙之瑟朱而疏越一唱而三叹有遗音者矣大飨之礼尚酒而爼腥鱼太羮不和有遗味者矣郑云朱练则声浊越瑟底孔也疏之使声迟也唱发歌句也三叹三人从叹之耳孔頴逹云乐歌文王之徳不极音声故但以熟广孔少唱寡和程大昌云凡瑟之练而朱之则其声浊底窍洪疏则其声迟用丝本以取声而时贵其迟浊者正与酒太羹荐味而弃味者同一意度故曰遗音遗味也遗味遗音即与上文之谓非极音非致味者相发相应也郑氏释遗为余失其防矣至于一唱三叹则郑谓三人从而叹之大戴礼传亦曰清庙之瑟一唱而三叹之也汉去古未逺一唱三叹其言如此必有所受也陈僧匠智叙古今乐録引尚书大传云古者帝王升歌清庙之乐大琴练逹越大瑟朱逹越以韦为鼓谓之抟拊何以也君子有大人声不以钟鼓竽瑟之声乱人声清庙升歌者歌先人之功烈徳泽也故欲其清也其歌之呼也曰于穆清庙于者叹之也穆者敬之也清者欲其在位者徧闻之也故周公升歌文王之功烈徳泽苟在庙中见文王者愀然如见文王故书曰抟拊琴瑟以咏祖考来格此之谓也据此而言其三人从旁叹之者从于穆等语申以嗟叹至于三人也邓元锡云郊之用茧栗也庙之用犊牲也颂之歌清庙也一也清庙之歌一唱而三叹悬一钟尚拊膈朱弦而通越皆交于神明之道也朱子云汉因秦乐干豆上奏登歌独上歌不以管乱人声欲在位者徧闻之犹古清庙之歌也】<br />
　　于【音乌】穆清庙肃雝显相【去声】济济多士秉文之徳对越在天骏【礼记注作逡】奔【丰氏本作犇】走在庙不【丰本作丕】显不【丰本作丕】承无射【礼记作斁】于人斯【倪氏云诗传谓周颂多不叶韵未详其说然朱子又言一唱三叹者一人唱之三人和之如今人换歌之类盖每句而四人歌之则成四句已似一章而句末一字自然成韵　赋也于毛传云叹辞也穆通作防说文云细文也尔雅训穆为羙义盖取此清庙即明堂之太庙月令所谓中央土天子居太庙太室者是也何以知之以茅屋之制知之左传言清庙茅屋而大戴礼亦言明堂以茅盖屋上圆下方所以明诸侯尊卑汉济南公玉带上黄帝时明堂图其制中有一殿四靣无壁覆之以茅环之以水斯知清庙即明堂矣蔡邕月今论谓明堂者天子太庙所以宗祀夏世室商重屋周谓明堂东曰青阳南曰明堂西曰总章北曰堂中曰太室人君南面故主以明堂为名在其五室之中央皆曰太庙飨射养老教学选士皆于其中故取其宗祀之清貌则曰清庙取其正室之貌则曰太庙取其尊崇则曰太室取其堂则曰明堂取其四门之学则曰太学取其周水圆如璧则曰辟雍虽各异名而事实一也晋袁凖非之谓明堂宗庙太学事义不同各有所为而世之儒者合为一体取诗书放逸之文经典相似之语推而致之考之人情失之逺矣宗庙之中人所致谨幽隠清静鬼神所居而使众学处焉飨射于中人鬼慢黩死生交错囚俘截耳疮痍流血以干犯鬼神非其理也茅茨采椽至质之物建日月乘玉辂以处其中非其类也夫宗庙鬼神之居而祭天于鬼神之室非其处也王者五门宗庙在一门之内若在庙而张三侯又辟雍在内人物众多非宗庙之中所能容也明堂太庙者明堂之内太室非宗庙之太庙也明堂法天之宫故可以祭天而以祖配之按邕所言明堂为五室之一自不可易其以明堂之太庙为宗庙则非也如凖所论故为得之而汉儒相传或以明堂为文王庙谬矣又或谓文王庙如明堂制亦属附防陈祥道云明堂之中堂曰太庙以其大享在焉故也古者鬼神所在皆谓之庙书与士虞以殡宫为庙则大享在焉谓之太庙可也杨氏云明堂者王者所居以出教令之堂非王者之常居也疏家谓明堂在国之南丙巳之地三里之外七里之内此言虽未可以为据然其制必凛然森严肃然清静王者朝诸侯出教令之时而后居焉而亦可以事天地交鬼神于此地而无愧焉周人祀上帝于明堂而以文王配之者此也说者乃以明堂为宗庙乂为大寝又为太学则不待辨说而知其谬矣惟考工记谓明堂五室大戴礼谓明堂九室二说不同前代欲建明堂者徃徃惑于二说莫知所决而遂止愚谓五室取五方之义也九室则五方之外而必备四隅也九室之制视五室为尤备然王者居明堂必顺月令信如月令之说则为十二室可乎此又不通之论也汉承秦后礼经无全姑以考工记观之亦粗可见考工记曰周人明堂度九尺之筵东西九筵为八丈一尺言明堂之广也南北七筵为六丈三尺言明堂之脩也五室象五行之方位有五方则有四隅不言可知也夫有五方四隅则一堂之地裂而为九室矣又安得通而为一复有九筵之广七筵之脩乎盖明堂云者通明之堂也所以朝诸侯行王政者在是所以享上帝配祖考者在是非七筵九筵之脩广不能行也五方四隅亦惟辨其方正其位随王者所居之月掌次以帷幕幄帟为之以诏王居以顺月令以奉天道耳亦如所谓随其时之方位开门是也此其大略也庙以清名独见于此贾逵杜预皆以为肃然清静之称孔谓庙者人所不居虽非文王孰不清静何独文庙显清静之名郑以为祭有清明之徳者之宫谓祭文王也愚按说文训清为眀郑说近之而义有未尽此当合天与文王而言以文王在此配帝故周公剏为之名孔所谓天徳清明文能象天清明故乐记曰清明象天是天徳清明孔子闲居曰清明在躬是圣人之徳亦清明此其义也肃雝二句相连说肃说文云持事振敬也雝毛云和也解见思齐篇孔云既内敬于心且外和于色显明相助也郑云有光明着见之徳者来助祭也吕祖谦云士虞礼祝辞曰孝子某孝显相夙兴夜处然则自主人之外余皆显相也成王祭主也周公及助祭之诸侯皆显相也严粲云称助祭之人曰显相者谓其有显著之徳美称之也济济多士解见文王篇吕云广言助祭之人凡执事者皆在也秉文之德二句亦相连说秉持也手持禾为秉也文之徳即所谓文王之徳之纯者对犹配也帝作邦作对之对解见皇矣篇越郑训为于盖音之转也在天之在指昊天上帝及五帝而言文王与天合徳故此显相多士辈皆持举文王之徳谓可以配于在天之帝周公因之举行宗祀明堂配帝之礼见其出于天下之公议而非周公以己意私为之也骏当依礼记注作逡说文云复也凡有事于庙中者往复行礼必非一次故曰逡奔走也奔尔雅疏云大走也走说文云趋也郑云行而张拱曰趋又刘熙云疾行曰趋疾趋曰走在庙之在指助祭者言庙即清庙也不通作丕说文云大也解见文王篇承说文云奉也不显即书之言丕显哉文王谟也不承即书之言丕承哉武王烈也想穆王命君牙之辞必本诸此射弹射也解见思齐篇人泛指天下人言奉祭之显相多士亦在其中斯语辞言文王有大明之徳而武王能遵奉而大承之此其所以使天下人心悦诚服不起弹射之端假使丕显不若文王则无以为后人丕承之地而指摘之来亦将有所不免矣语意只归重文王上泰誓曰维我文考若日月之照临光于四方显于西土惟我有周诞受多方此之谓也又礼记大传篇云自仁率亲等而上之至于祖自义率祖顺而下之至于祢是故人道亲亲也亲亲故尊祖尊祖故敬宗敬宗故收族收族故宗庙严宗庙严故重社稷重社稷故爱百姓爱百姓故刑罸中刑罸中故庶民安庶民安故财用足财用足故百志成百志成故礼俗刑礼俗刑然后乐诗云不显不承无斁于人斯此之谓也按此文引诗之意盖主文王为周公之祢而言亦如孝经严父之说耳】<br />
　　清庙一章八句【序云祀文王也周公既成雒邑朝诸侯率以祀文王焉朱传从之郑云成雒邑居摄五年时李氏云周公之营雒邑见于召诰雒诰按召诰曰周公乃朝用书命庶殷侯甸男邦伯则是周公营雒邑之时诸侯在也至于雒邑以朝诸侯则于书无所见吕云朝诸侯者特相成王以朝诸侯而已周公非自居南面而受诸侯之朝也愚按朝诸侯率以祀文王之说盖本于明堂位所云周公践天子之位以治天下六年朝诸侯于明堂者其诬妄不经不待言矣或又谓此诗即雒诰所云王在新邑烝祭岁者然彼言文王骍牛一武王骍牛一则是文武并祭此独言秉文之徳对越在天既非兼武而言又武王亦无配天之事乌可强合也子贡传阙文】<br />

                    <br>
                        　　维天之命清庙之第二章也【说见清庙篇】以太平告【序云太平告文王也蔡邕独断亦云告太平于文王之所歌也苏辙云文王受命未终而没成王周公继之天下太平以为文王之徳之致也故以告之郝敬云颂告成功者也成王周公之世天下和平制礼作乐皆文徳所贻故以告庙愚按观篇中有假以溢我二语则所谓告太平者固亦近之但章首以天与文王对言明是宗祀配帝之语而篇末亦有冀望于天之意则此颂非但告文王乃所以告天耳善哉毛传引孟仲子之言曰大哉天命之无极而美周之礼也夫所谓天命之无极即此诗所云假以溢我也其所谓美周之礼者则美周公宗祀文王于明堂以配帝之礼也孟仲子亲受学于孟子彼所得于诗深矣后人自不解其义耳】<br />
　　维天之命于【音乌下同】穆不已【孟仲子本作似郑谱云子思论诗于穆不已仲子曰于穆不似】于乎不显文王之徳之纯假【左传作何说文作讹云嘉善也】以溢【左传作恤广韵作谧】我我其收之骏惠我文王曽孙笃之【通章俱无韵　赋也维发语辞命郑云犹道也程子云天命即天道也以其用言之则曰命造化之谓也又云言天之自然者曰天道言天之赋与万物者曰天命于穆赞辞解见清庙篇笺训为于乎美哉是也不已严粲云天之运行不已也造化之机或息则其赋物者穷矣礼记哀公问于孔子曰敢问君子何贵乎天道也孔子对曰贵其不已如日月东西相从而不已也是天道也不闭其久是天道也无为而物成是天道也成已而明是天道也于乎不显亦赞辞也于乎者叹美之声若乌之吁乎也不显即丕显也黄佐云在天为命即所谓元亨利贞在人为徳即所谓仁义礼智纯本训丝以音同全亦通作全礼记投壶二算为纯一算为奇是也愚按大学解文王之缉熙敬止曰为人君止于仁为人臣止于敬为人子止于孝为人父止于慈与国人交止于信此所谓文王之徳之全也中庸论至诚无息而引此诗曰维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已世之说者谓纯释至诚不已释无息愚以为非也夫纯与不已对言皆无息之谓非谓纯然后能不已也纯者全也徳既无不全矣夫何止息间断之有谓文王之纯即天之不已可也若推其所以能纯能不已者则诚实为之故曰诚者天之道也又曰诚者不勉而中不思而得从容中道圣人也此中庸之义亦此诗之义也大学之言缉熙则纯之谓也言敬止则诚之谓也程子云天道不已文王纯于天道亦不已纯则无二无襍不已则无间断先后范景文云大雅于昭于天在帝左右已见文王与天合徳此两句咏叹深长更不若他处赞圣者言配言如分明文王一天矣邹忠云此之谓配帝之乐歌乎假通作格升闻之义按假与徦字形相似而徦或作因讹作格古文易王徦有庙今文作王假有庙是徦与假通也方言云梁益之间谓登曰而礼记曰天王登假是假与格通也尔雅训格为陞即字义是与格通也古文书假于上下今文作格于上下是格与假通也溢郑云盈溢之言也朱子云盈而被于物也我周公代成王自谓也严云其者自期之辞收尔雅毛传皆云聚也孔頴逹云收者敛聚之义故为聚也郝云文王以圣徳格天其余泽波及我后人我当收之不敢失坠也愚按序以此诗为告太平者其意本此天休滋至惟敬徳諴民以祈天永命则所谓我其收之者也又左襄二十七年宋左师请赏公与之邑六十以示子罕子罕曰以诬道蔽诸侯罪莫大焉纵无大讨而又求赏无厌之甚也左师辞邑向氏欲攻司城左师曰我将亡夫子存我徳莫大焉又可攻乎君子曰彼其之子邦之司直乐喜之谓乎何以恤我我其收之向戍之谓乎杜预注谓何以恤我二句为逸诗今按假字同遐而遐通作何故朱子以为声之转也溢字近恤故朱子以为字之讹也似乎宜即此诗矣然如此说则是望天与文王之有以恤我既于上下文气不甚浃洽又不见序中告太平之意故定主前说骏通作峻大学引骏命不易作峻命不易可证峻说文云髙也莫髙非天故以峻言惠说文云仁也曽郑云犹重也自孙之子而下事先祖皆称曽孙孔云哀二年左传云曽孙蒯瞆敢告皇祖文王烈祖康叔是虽歴多世亦称曽孙也笃即中庸必因其材而笃焉之笃通作竺说文云厚也此属望于天之辞言我于文王为孙既幸借文王以受天之祐矣今日髙穹之上庶其爱念我文王自我而后凡为曽孙者皆益笃厚之而不替也前以天与文王对言既又承言文王以徳格天故福及于我末复欲天念文王之徳而益厚其福于后人盖交互言之以足其意】<br />
　　维天之命一章八句【朱传申培说皆但以为祭文王之诗而不能明其所用之地子贡传阙文】<br />
　　维清清庙之第三章【说见清庙篇】奏象舞时之所歌也【序云奏象舞也蔡邕独断云奏象武之所歌也申培说以为亦祭文王于明堂而奏象舞之诗按乐有歌有舞歌以为声舞以为容声容备谓之奏容所以象也故谓之象象舞者郑以为象用兵时刺伐之舞武王制焉春秋繁露云武王作象乐继文以奉天墨子亦云武王胜殷杀纣环天下自立以为王事成功立无大后患因先王之乐又自作乐命曰象也孔頴逹谓文王时有击刺之法武王作乐象而为舞至周公成王之时用而奏之于庙诗人以今太平繇彼五伐覩其奏而思其本故之而为此歌也象舞亦名象武礼仲尼燕居篇所谓下管象武是也或分象为维清武为大武者非是而孔又谓象舞之乐象文王之事大武之乐象武王之事二者俱是为象尤属臆说推原其故以郑于礼记文王世子明堂位祭统诸篇所言升歌清庙下管象者彼皆解象为武王之舞其意盖谓清庙与象若皆是文王之事不容一升一下耳故孔申其义谓周推文徳以先文王则武王为子道子道在堂下者上下之义也其迂滞不经至于如此严粲駮之云古乐歌者在上以人歌者皆曰升歌亦曰登歌匏竹在下以管奏者皆曰下管春官太师帅瞽登歌下管奏乐器益稷下管鼗鼓是也清庙以人歌之自宜升象以管奏之自宜下凡乐皆有堂上堂下之奏也季本亦云升歌在堂上所贵人声象管在堂下则合乐而舞矣此其说良是所以知象舞为武舞者以左传言舞象箾南籥知之襄二十九年呉公子札来聘见舞象箾南籥者曰羙哉犹有憾杜预注云文王乐也又见舞韶箾者杜云舜乐也曹氏云象有箾韶亦有箾说者谓以竿击人曰箾然则执箾以舞即干舞也执籥以舞即籥舞也愚按舞象箾而歌维清贾氏谓诗为乐章与舞人为节殆近之若舞籥则歌二南鼓钟之诗所谓以籥以南是也武舞左执朱干右秉玉戚文舞则左执籥右秉翟故知象箾之舞原系武舞康成之解非无据而云然也苏辙云文王之舞谓之象武王之舞谓之武记曰十三舞勺勺大武也十五舞象象象箾也孔云春官大司乐六代之乐此象舞不列于六乐盖大合诸乐乃为此舞或祈告所用周礼无之愚按此诗因雒邑成而宗祀正所谓告成事之祭耳又竹书成王八年作象舞吕氏春秋云民反王命周公伐之商人服象为虐子东夷周公遂以帅逐之至于江南乃作三象以嘉其徳淮南子亦云周乐大武三象棘下今按三象之乐无可考据要是成王所作固非武王之大武亦非文王之象舞也】<br />
　　维清【二字为句庚韵】缉熙文王之典【六字为句】肇禋【二字为句】迄用有成【庚韵】维周之祯【庚韵陆徳明本作祺按清庙维天之命二章以唱叹故皆不用韵而此章独用韵者时当合乐而舞非唱叹之时也　赋也维发语辞清即清庙也缉熙解见文王篇朱子云缉继续也熙光明也典庄都云大册也字从册在丌上尊阁之也曰文王之典者犹云文王之故事也此盖据象舞而言文王当时有七年五伐之事即尚书传所云二年伐防三年伐密须四年伐犬夷五年伐耆六年伐崇者今悉以其功次第象之为舞而奏之于清庙之中则文王所行之往事明白如见故曰维此清庙之中所继续而重为阐者乃文王之典故也然文乐有文武二舞而此独奏武舞者何大雅曰文王受命有此武功故大其事而于配帝之祀特奏之也礼祭统篇亦云及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与境内乐之冕而总干率其羣臣以乐皇尸此与境内乐之之义也是则祭礼之用武舞经有明文诗礼所载若合符节又按礼仲尼燕居篇云孔子曰升歌清庙示徳也下而管象示事也陈祥道云徳莫盛于文王之清庙事莫先于文王之象白虎通云歌在堂上舞在堂下歌者象徳舞者象功君子上徳而下功也繇此以观是则管与舞皆在堂下于以示事于以象功则此诗所言文王之典其为指文王征伐之事明矣文王有此大功宜王而不王此季札所以曰羙哉犹有憾也肇尔雅云始也当通作肁解见生民篇禋孔云祭天之名周礼大宗伯职云以禋祀祀昊天上帝郑云禋之言烟周人尚臭烟气之臭闻者也郑云文王始祭天而枝伐也孔云中候我应云枝伐弱势注谓先伐纣之枝党以弱其势若崇侯之属是也皇矣说伐崇之事云是类是祃类即祭天也愚按棫朴之诗曰芃芃棫朴薪之槱之亦言文王将伐崇而先】【祭天之事迄尔雅说文皆云至也用犹以也黄佐云如小旻是用不集是用不得于道是用不溃于成用字同】【迄用有成者谓至今日用能成此王业也祯说文云祥也孔云祥者征兆之先见者也周家有天下之祥早已见于文王肇禋之日其感格天心旧矣然则今日明堂之祀举以配帝不亦宜乎一说周公始剏宗祀之礼所谓肇禋以文王配帝始于此也曰迄用有成者言举行此礼至九献之后此礼已告成也祭则受福故曰维周之祯周祯自鬼神享配上见犹礼运所言修其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜者亦通并存之邓元锡云曰迄有成岂送神乐与推之岂清庙登歌乐维天之命将飨乐与】<br />
　　维清一章五句【朱子以为亦祭文王之诗而谓诗中未见奏象舞之意且疑其有阙文皆繇不深考诗义故也子贡传阙】<br />
　　斯干落新宫也诗作于肇建雒邑之时亦名新宫【子贡传以为落寴宫也申培说云王者落其新官史佚羙之愚按此即古新宫诗也仪礼大射之仪云乃歌鹿鸣三终乃管新宫三终燕礼公与客燕仪云升歌鹿鸣下管新宫郑注云新宫小雅逸篇也贾公彦云知在小雅者以配鹿鸣而言鹿鸣是小雅明新宫小雅可知朱子亦疑为此篇但谓未有明证愚以左传宋元公赋新宫事绎之断其为此篇无疑也左昭二十五年宋元夫人生子以妻季平子叔孙昭子如宋聘且逆之宋公享昭子赋新宫昭子赋车辖车辖即车舝篇杜注谓小雅周人思得贤女以配君子昭子将为季孙迎宋公女故赋之然则宋公所赋必是此诗之末章咏乃生女子事正为婚□发耳若大射燕礼下管俱用此诗所以荅鹿鸣而寓祝颂之意其云三终者当以首章发端语先为一终似续以下四章言宫室为二终下莞以下四章言生育为三终如谓此诗非新宫而新宫之诗果亡则后汉明帝永平二年诏亦曰升歌鹿鸣下管新宫是新宫诗至后汉尚在何云亡也新宫之诗不亡则非此诗无以当之其不取诗中字为篇名而特以其事名篇者亦如常武之例仪礼定于周公此诗在仪礼中已有意必作于成王营雒之时所以知非迁丰时作者以文王时尚未有子文王身为西伯不应生男章言君而兼及王也所以知非都镐时作者沈约谓武王既有天下始都于镐今考武王在位六年而崩成王即位年已十三则当武王为西伯时成王已生无縁此时方祝武王生子为王也所以断为成王营雒时诗者以召诏中有庶殷攻位于雒汭之语旧说谓位乃左祖右社前朝后市之位正与此诗言筑室百堵相合又考营雒事在成王七年其时成王年甫二十春秋方壮正生子之时故并祝其生育之蕃而所生元子钊果能守文武之业继统之后天下安宁刑错不用号为贤王终周之世成康并称差于熊罴之梦无忝且首章即以兄弟式相好无相犹为言盖感管蔡之事恫乎有余悲焉此诗殆必周公所作申说归之史佚或未足信】<br />
　　秩秩斯干【叶先韵经天翻】幽幽南山【叶先韵翰旃翻】如竹苞【叶有韵补苟翻】矣如松茂【叶有韵莫口翻】矣兄及弟矣式相好【叶宥韵许候翻】矣无相犹【叶宥韵余救翻丰氏本作猷】矣【赋也毛晃云秩本再生稻之名借为秩序字重言秩秩者毛传云流行也徐锴云有序之貌兼此二义方明言其流行之有序也斯此也干毛云涧也按干通作涧韩诗考槃在涧作考槃在干可证山夹水曰涧又此叙雒邑风景则指涧水东之涧亦未可知幽者深隠之义春秋元命苞云幽之为言窃也深而又深故曰幽幽南面所对之山曰南山非终南山也天保篇亦雒邑既成之诗所云如南山之夀即此陆佃云干言源流之长也山言基址之固也竹言根本丛致松言枝叶繁衍苞言其本茂言其末孔頴逹云竹言苞而松言茂明各取一喻以竹笋丛生而本概松叶隆冬而不凋也愚按竹苞松茂皆表此地地色之羙乃枚举之辞其云如者孰如之主下文兄及弟矣为言兄弟相好则其根本坚固而不可摇其枝叶茂盛而不可替所以拟之竹苞松茂也兄及弟矣谓同姓兄弟之国郕霍防晋之属皆是式发语辞相好言相亲爱也无与母异乃见成语非禁止之辞犹朱子云谋也言此时兄弟幸皆和好无有如昔日管蔡之相圗谋者故可以肇建新邑为四方朝防之地而巩万世子孙不拔之业也】　似【丰本作佀】续妣祖【麌韵】筑室百堵【麌韵】西南其户【麌韵】爰居爰处【叶语韵敞吕翻】爰笑爰语【韵赋也曲礼云君子将营宫室宗庙为先廐库为次居室为后此章言宗庙也似说文云象也按古今注庙之为言貌也所以彷佛先人之容貌即此似字意也续说文云连也自妣而下祖庙不一连续而立之谓之为续即天子七庙是也又郑读似如己午之己孔氏解之谓周礼左宗庙在雉门外之左门当午地则庙当己地此其说不经甚矣妣郑云先妣姜嫄也孔云知妣是姜嫄者以特牲少牢祭祀之礼皆以其妃配夫而食无特立妣之庙者春官大司乐职舞大濩以享先妣舞大武以享先祖妣先于祖用乐别祭则周之先妣有不系于夫而特立庙矣閟宫生民说姜嫄生后稷以配天为周之王业则周之先妣持立庙者惟姜嫄耳此妣文亦在祖上故知是姜嫄也祖先祖不斥号諡则后稷文武兼亲庙亦在其中司乐七庙同用乐言先祖以总之明先祖之文兼通诸庙也按古乐祀姜嫄为先妣尊之也今乐祀后稷以下之先祖亲之也又周礼春官守祧职下奄八人注疏以为天子七庙通姜嫄为八庙庙一人故奄八人筑说文云捣也主下文百堵而言室者总名对堂则自半已前虚之谓堂自半已后实之为室通举则与宫皆为所居之通称尔雅宫谓之室室谓之宫是也尔雅又云室有东西厢曰庙无东西厢有室曰寝百堵解见鸿鴈篇堵髙广各一丈百者非一之辞槩举之也以其为宫室之堵墙故曰筑室百堵下文西南其户则又特于百堵内首指宗庙而言考工记云匠人营国方九里左祖右社前朝后市周礼小宗伯职云掌建国之神位右社稷左宗庙注以为在库门内雉门外之左右皆夹治朝何休云质家右宗庙尚亲亲文家左宗庙尚尊尊半门曰户单举之也合二户则为门矣庙在朝之左与朝皆南向其内则南其户其外之通于朝者适在庙之西故曰西其户如今之朝内太庙制可想见自外以及内故先言西而后言南古人立言各有依据或谓举西南以该东北非是爰尔雅云于也宗庙非居处笑语之地此皆主妣祖而言礼曰思其居处思其笑语盖事死如事生事亡如事存故庙貌之中恍若妣祖于焉陟降于焉优游上文之所谓似意正如此观下三章皆言君子而此章独无之则可以悟诗人之意之所属矣】约之阁阁【药韵周礼注作格格】椓之橐橐【药韵陆徳明本作柝柝】风雨攸除【叶御韵迟据翻】鸟防攸去【御韵】君子攸芋【叶御韵读如豫羊茹翻陆本作吁　赋也此章言廏库也首二句主垣墙言中二句兼栋宇言约说文云纒束也郑云谓缩板也孔云若今之墙袵尔雅云樴谓之杙大者谓之棋长者谓之阁按今筑墙者毎束一版必以二长杙贯其两端使不动摇所谓阁阁也椓通作防说文云击也孔云如椓杙之椓正谓以杵筑之也橐所以盛土徐锴云字书有底曰囊无底曰槖以非一橐故曰橐橐按郑以椓为防土孔谓防者以手平物之名取壤土投之版中防使平均然后椓之此所以有资于橐也易云上古穴居而野处后世圣人易之以宫室上栋下宇以待风雨除朱子云亦去也郑云其墙屋杀则风雨之所除其坚致则鸟防之所去朱子云言其上下四旁皆牢密也君子谓王者也后放此芋毛训为大郑训为怃陆改为吁义俱难通按戴侗云芋噂鸱也古通作预别作蓣然则芋即是预盖取预备之义知其主廏库而言也廏乃畜牧之所库则财用攸藏若风雨鸟防最为廏库之害故特言之古人云壮哉防雀亦库中之事也】　如跂斯翼【职韵】如矢斯棘【职韵韩诗作朸云隅也丰本同】如鸟斯革【叶职韵讫力翻韩诗丰本俱作□云翅也】如翚斯飞【叶支韵读如牺虚宜翻】君子攸跻【叶支韵读如脂蒸夷翻　赋也此下三章始言所居之宫室何休云天子诸侯皆有三寝曰髙寝路寝小寝今按髙寝之制未详路寝亦名大寝所以听政制如明堂三礼义宗云天子宫方一千二百歩三分四为路寝之前一为路寝之后此章所言则路寝也跂通作企释文云脚跟不着地也翼严粲云如论语翼如也之翼人举踵则竦臂翼然如鸟舒翼也盖堂既髙而体势又方严故其象如此棘通作亟欧阳修云急也矢行缓则枉急则直谓廉隅绳直如矢行也陆佃云自其四中视之则如跂斯翼自其四角视之则如矢斯棘革本作防说文云急也徐锴云束物之急莫如防今省文作革按鸟隼之属古谓之革鸟言其急疾也此以檐阿轩翥之势言檐是屋之前后正檐阿是栋边飘出之侧檐翚雉名尔雅云伊雒而南素质五采皆备成章曰翚吕大临云覆以瓦而加丹雘有文采而势骞举也陆云左传曰五雉为五工正翚其一也翚盖中央之雉南方曰鹖东方曰鶅北方曰鵗西方曰鷷如鸟斯革以言其势之骞如翚斯飞以言其文之奂散跻尔雅云陞也君子陞之以视朝听政事也按周制天子之堂九尺以堂髙言故曰陞】　殖殖其庭有觉其楹【庚韵】哙哙其正【叶庚韵诸盈翻】哕哕其防【青韵丰氏本作□】君子攸宁【青韵丰本作寍　赋也此章言小寝也在路寝之后亦名燕寝殖通作直按自堂下至门谓之庭庭与门相直故或又训庭为直曰殖殖者合路寝燕寝之庭而通言之也逸周书大正解云王乃召冢卿三老三吏大夫百执事之人朝于大庭盖谓路寝之庭又酆保解云王在酆昧爽立于少庭则燕寝之庭耳觉通作梏礼记缁衣引诗有觉徳行作有梏徳行可证梏者械也广雅云楹谓之柱说文云楹之言盈盈然对立之状释名云楹亭也亭亭然孤立旁无所依也齐鲁读曰轻轻胜也孤立独处能胜任上重也今按柱之上有横木承栋者其形似笄因名为枅亦名为欂又名为栌汉栢梁台诗所谓柱枅欂栌相支持是也刻枅为坎传于柱端有械之象故曰有梏其楹哙说文云咽也重言哙哙人众而声气襍也正谓正朝之所在指路寝也哕说文云气牿也重言哕哕屋深而响逆也防说文云幽也尔雅云幼也幼通作窈李巡曰深间之窈也指燕寝也其地渊邃故以防称宁通作寍安也庭之直楹之梏路寝燕寝同之而路寝则百官聚防之所但闻人声气哕哕然君子于此听政而出治燕寝则人迹不容易至间有至者则其声必哕哕然乃君子之所以休息而安身也攸宁専承其防一句言】　下莞上簟【叶寝韵徒锦翻亦叶琰韵徒防翻】乃安斯寝【韵亦叶琰韵于俭翻】乃寝乃兴【蒸韵亦叶东韵火宫翻又叶阳韵虚良翻】乃占我梦【东韵亦叶蒸韵莫縢翻又叶阳韵谟郎翻丰本作防】吉梦维何维【潜夫论作惟下同】熊维罴【支韵】维虺维蛇【叶支韵余支翻丰本作它后同　赋也莞草色尔雅云苻蓠也顔师古云今谓葱蒲本草云楚谓之莞蒲陆徳明云草藂生水中茎圆江南以为席形似小蒲而实非也濮氏云莞又名灯心草下莞是铺席其上则竹苇之簟所以覆席孔云以常铺在上宜用坚物故知竹簟也郑以为寝既成乃铺席与羣臣安燕为欢以乐之董氏駮之云按几筵莞筵蒲筵则有之而苇竹无施于席则知所以为寝也此承上章君子攸宁而言因纪当日获梦之竒乃安斯寝乃寝乃兴二寝字与燕寝之寝不同皆谓卧也兴夙兴也我代为成王之自我也乃占我梦询之人也占说文云视兆问也从卜从口防意问卜曰占今据梦而问其吉凶亦同于卜故曰占也吉梦维何占者问也维熊二语成王自述其梦也熊罴皆兽名罗愿云熊类犬豕人足黒色春出冬蛰轻捷好縁髙木见人自投而下亦以革厚而筋驽用此自快故称熊经尔雅云罴如熊黄白文郭璞云似熊而长头似马有髦髙脚猛憨多力能拔树木闗西呼曰貑罴蛇虺虫名张奂云蛇能屈伸配龙腾蛰陆佃云虺状似蛇而小语曰为虺弗推为蛇奈何以此故也或以为蝮蛇者非果蝮蛇入梦将惧有凶徴而何吉之与有钱天锡云熊罴虺蛇俱耳目心思不及则朕兆之异可知王符云凡梦有直有象有精有想有人有感有时有反有病有性诗云维熊维罴维虺维蛇众维鱼矣旐维旟矣此谓象之梦也】　太人占之【支韵之罴蛇三字叶】维熊维罴【见上】男子之祥【祥祥相应为韵亦与下章叶】维虺维蛇【见上】女子之祥【赋也太人之称非王莫当之所以知非指王者以前章皆称王为君子故此太人朱子以为太卜之属是也按周礼太卜职云掌三梦之灋一曰致梦二曰觭梦三曰咸陟其经运十其别九十致梦盖谓有所以致是梦者觭梦异梦盖谓非意所及者咸陟盖谓无心之感神魄升游所至有见者其属有占梦之官掌其岁时观天地之防辨隂阳之气以日月星辰占六梦之吉凶一曰正梦二曰噩梦三曰思梦四曰寤梦五曰喜梦六曰惧梦季冬聘王梦献吉梦于王王拜而受之乃舍萌于四方以赠恶梦愚按此六梦者以三梦之别取之则正梦思梦即致梦也噩梦寤梦即觭梦也喜梦惧梦即咸陟也若此诗所梦熊罴虺蛇当属噩梦噩者惊愕之义祥犹兆也徐锴云祥之为言详也天欲降以祸福先以吉凶之兆详审告悟之也陆云熊罴阳物也强力壮毅故为男子之祥虺蛇隂物也柔弱隠伏故为女子之祥盖人之精神与天地隂阳流通故梦之吉凶各以其类至严云心清神定则有开必先博物通逹则占事知来熊罴猛兽为男之祥虺蛇隂类为女之祥昔人谓占梦无书以意言之殆近是矣辅广云详占梦之意则先王致察于天人之际可谓密矣惜哉其法之不传也然后世之人情性不治尽之所为犹且昏惑迷乱而不自知觉则其见于梦寐者率多纷纭乖戾未必与天地之气相流通其间纵有徴召之可验者亦须迂回隠约必待其既验而后可知想古占法虽存亦未必能尽信也】　乃生男子载寝之牀【阳韵】载衣【去声后同】之裳【阳韵】载弄之璋【阳韵】其泣喤喤【阳韵】朱芾【丰本作市】斯皇【阳韵丰本作煌】室家君王【阳韵赋也此下二章皆未然事盖因梦兆而预卜其将然亦颂祷之意也乃者将然之辞古者男女初生即表异】<br />

                    <br>
                        　　【之载之言则盖音近也后俱放此牀说文云安身之座也莞簟所施之处寝之以牀贵之也裳者下之饰衣之以裳臣道也孔云王子孙当为君而言臣者王肃谓无生而贵之也明欲为君父当先知为臣子也或云以他日衮绣之荣贵之亦通弄说文云玩也从廾持玉弄之璋者以玉为戱具也毛云半珪曰璋孔云知璋半圭者以典瑞云四圭有邸以祀天两圭有邸以祀地圭璧以祀日月璋邸射以祀山川从上而下递减其半故知半圭也玉不用圭而以璋者明成人之有渐璋是圭之半故言渐也严云今考大宗伯以赤璋礼南方注谓圭锐象春物初生半圭曰璋象夏物半死然则圭之首锐璋则圭体之半也一圭中分则为二璋也瓉有圭瓉璋瓉瓉勺也以圭璋为瓉之柄以祼于宗庙也又有璋玉以礼神及朝聘以为瑞此生男弄璋必不用祭器之璋瓉当止是璋玉也又诗故云赤璋以礼南方弄璋南面之象也亦通此上三句俱见古人早豫教之法后章放此喤说文云小儿声孔云其泣声大喤喤然按喤字右施皇皇者大义知为大声也后稷之实覃实訏杨食我之生也闻其声知其必灭羊舌氏则其泣喤喤其为吉祥可知东坡贺人生子诗云试教啼防定何如严云今人以儿初生啼声长而大为福夀朱芾斯皇解见采芑篇朱芾二字略断所谓天子之芾纯朱也斯皇者朱色而襍之以黄所谓诸侯之芾黄朱也室家者国与天下之通称如瞻彼洛矣所谓保其室家胡安国亦曰王者以京师为室天下为家是也众子为诸侯以君称嫡长为天子以王称言生子众多他曰者必将服朱赤之芾以保有其室家而或为一国之君或为天下之王也先君于王取叶韵】　乃生女子载寝之地【寘韵】载衣之裼【叶寘韵徒四翻说文丰本俱作韩诗作禘】载弄之瓦【叶寘韵鱼贵翻】无非无仪【支韵亦叶寘韵宜寄翻】唯酒食是议【寘韵亦叶支韵疑羁翻】无父母诒【陆徳明作贻】罹【支韵亦叶寘韵力置翻陆本作离赋也寝之于地卑之也女人法地以示天尊地卑之意非谓贱之也裼通作禘说文云緥也孔云防儿被也诗故云男子裳之出其手示有志于四方女子裼之并手足而裹之示无外务也瓦毛云纺砖也孔云以璋是全器则瓦非瓦砾故云纺砖妇人所用瓦唯纺砖而已黄震云今所见纺无用砖者而瓦亦与砖为二物恐风俗古今不同尔尝见湖州风俗妇人皆以麻线为业人各一瓦覆膝而索麻线于其上岁久瓦率成坎古亦岂有此事而诗人因指之与郝敬云纺用砖以镇车朱子云弄之以瓦习其所有事也曹大家云古者生女三日卧之牀下弄之瓦砖卧之牀下明其卑弱主下人也弄之瓦砖明其习劳主执勤也非通作诽訾议也左传云有仪可象谓之仪孔云以妇人少所交接无如丈夫折旋揖让棣栋之多丘氏云妇人尚静黙不当有所是非尚质慤不当为威仪又郑云仪善也妇人无所专于家事有非非妇人也有善亦非妇人也钟惺云无非易知无仪难见赵母勅其女慎勿为好好尚不可为而况恶乎即此意也亦通议说文云语也一曰谋也诒通作贻说文云赠遗也罹説文云心忧也惟酒食之事是谋而无遗父母之忧则可矣朱子云易曰无攸遂在中馈贞吉而孟子之母亦曰妇人之礼精五饭幂酒浆养姑舅缝衣裳而已矣故有闺门之修而无境外之志此之谓也自无非无仪以下预期其长大有家之后其行如此】<br />
　　斯干九章四章章七句五章章五句【仪礼左传皆以为新宫序云宣王考室也刘向亦云周徳既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之众多也盖本序说云尔愚独断其不然者以宣王既熊罴入梦则所生必是贤子乃继宣者幽至于身之不保周室遂东则此梦亦不灵甚矣不灵之梦是梦幻也圣人何録焉旧所以相传为宣诗者意无羊之诗是宣王时事篇中亦有太人占梦之语因遂彚作一处而并属之宣耳又按礼成庙则衅之路寝成则考之而不衅考也衅也总名为落落者乐也此诗不独营宫室亦立宗庙而独以考之一字该之于义亦未为允】<br />
　　泂酌召康公教成王以岂弟化庶殷也岂以强教之弟以悦安之【序以此诗为召康公所作申培说及朱传因之皆以为召康公戒成王之诗郑云成王始幼少周公居摄政及归之成王将莅政召公与周公相成王为左右书序云周公为师召公为保公名奭康其諡也所以知为教成王化庶殷者以尚书召诰知之其文曰太保入锡周公曰拜手稽首旅王若公诰告庶殷越自乃御事王先服殷御事比介于我有周御事节性惟日其迈其惟王勿以小民淫用匪彛亦敢殄戮用乂民若有功其惟王位在徳元小民乃惟刑用于天下越王显盖召公惓惓欲王以徳化庶殷若此玩诗意殊似而古说又以为召康公之作其与召诰相表里明矣强教悦安则孔子之释岂弟也与兴意合定是正解】<br />
　　泂酌彼行潦【旧皆为句】挹彼注兹【支韵摰虞云古诗九言者泂酌彼行潦挹彼注兹之属是也读与旧异】可以餴【陆徳明本作饙丰氏本作□】饎【叶支韵许羁翻亦叶纸韵昌里翻】岂【家语荀子吕览韩诗外传俱作恺礼记作凯】弟【荀子吕览韩诗外传俱作悌】君子【纸韵亦叶有韵济口翻】民之父母【有韵亦叶纸韵姆鄙翻　兴也泂说文云沧也沧之为言寒也尔雅云逺也按泂字从冋冋者野外也赵颐光谓泂有逺义逺有寒旷义酌通作勺说文云挹取也行潦毛传云流潦也孔頴逹云行者道也潦者雨水也行道上雨水流聚故云流潦也挹说文云抒也徐锴云从上酌之也彼彼大器也注说文云灌也兹此也此小器也孔云逺酌取置之大器挹来乃注于小器以潦水泥浊置之大器以澄之注小器而用之所以转经二器也餴说文云饭也者久泔也泔者潘也潘者淅米汁也淅者汰也字书云一烝米也朱子云烝米一熟而以水汰之乃再烝也饎说文云酒食也可以餴饎者严粲云言可灌沃饙米以为酒食也岂通作恺说文云康也弟者次弟之义顺之意也君子朱子云指王也孔云一人之云父母有父之尊有母之亲也逸周书云周公曰生之乐之则母之礼也政之教之遂以成之则父之礼也父母之礼以加于民苏辙云流潦水之薄也然苟挹而注之则可以餴饎言物无不可用者是以君子之于人未尝有所弃犹父母之无弃子也或曰虽行潦污贱之水苟挹之于彼而注之于此则遂可以餴饎孟子曰虽有恶人斋戒沐浴则可以祀上帝季本云盖欲人君舍短取长不録人过也如此则中养不中才养不才而可以为民父母矣表记云子言之君子之所谓仁者其难乎诗云岂弟君子民之父母岂以强教之弟以悦安之乐而无荒有礼而亲威庄而安孝慈而敬使民有父之尊有母之亲如此而后可以为民父母矣非至徳其孰能如此乎韩诗外传云诗曰恺悌君子民之父母君子为民父母何如曰君子者貌防而行肆身俭而施博故不肖者不能逮也殖尽于己而区略于人故可尽身而事也笃爱而不夺厚施而不伐见人有善欣然乐之见人不善惕然掩之有其过而兼包之授衣以最授食以多法下易繇事寡易为是以中立而为人父母也筑城而居之别田而养之立学以教之使人知亲尊故父服斩缞三年为君亦服斩缞三年为民父母之谓也又云度地图居以立国崇恩博利以懐众明好恶以正法度率民力稼学校庠序以立教事老养孤以化民升贤赏功以劝善惩奸绌失以丑恶讲御习射以防患禁奸止邪以除害接贤连友以广智宗亲族附以益强诗曰恺悌君子荀子云彼君子者固有为民父母之说焉父能生之不能养之母能食之不能教诲之君者已能食之矣又善教诲之者也以上数则俱是此诗本意又吕氏春秋云恺者大也悌者长也君子之徳长且大者则为民父母按以长大解恺悌于字义无据孔子闲居篇云子夏曰敢问诗云恺悌君子民之父母何如斯可谓民之父母矣孔子曰夫民之父母乎必逹于礼乐之原以致五至而行三无以横于天下四方有败必先知之此之谓民之父母矣家语云羙功不伐贵位不喜不侮不佚不傲无告是颛孙师之行也孔子言之曰其不伐则犹可能也其不弊百姓则仁也诗云恺悌君子民之父母皆借辞立义非为诗作解也】　泂酌彼行潦挹彼注兹可以濯罍【灰韵】岂弟君子民之攸归【叶灰韵古回翻　兴也濯说文云澣也毛云涤也义同罍本作櫑解见卷阿篇孔云春官司尊彛云四时之祭皆有罍是罍为祭器也卷耳云我姑酌彼金罍则燕飨亦有罍愚按罍者贵器可以濯罍言其可以贵用之也上章言可以餴饎但譬飬成其材此则材既成而将见之用矣攸所也归犹依投也君子以岂弟为徳于天下之人教之则无类立之则无方宜其为民之所归心也邓元锡云岂弟大徳也王者以无怨怒为大徳行潦耳而泂酌之而挹之又从而注之虽濯罍以祀可也率斯术也以往强教悦安有一亳疾顽亟成心哉是岂弟之徳也】　泂酌彼行潦挹彼注兹可以濯溉【队韵亦叶寘韵巨至翻又叶未韵居气翻】岂弟君子民之攸暨【寘韵亦叶未韵于既翻又叶队韵古代翻兴也溉本水名毛传以为清也孔云特牲注云濯溉也则溉亦是洗名谓洗之使清洁也季云可以濯溉则无物不可濯非但一罍而已以喻人才养成无所用而不可也暨通作众与也义与假乐篇同攸暨犹攸归也非君子有岂弟之徳能为民父母其何以致之孟子曰河海之于行潦类也圣人之于民亦类也故行潦所以比民也虽然未尽也夫行道上之流潦其秽浊必与凡水不同愚以是知诗意为殷之遗民染纣汚俗者之况也而旧说皆以行潦兴岂弟君子不伦甚矣自召康公于诗书以此义告成王与周公申诰多士多方同一意绪厥后周公既没王命君陈尹兹东郊亦曰尔无忿疾于顽无求备于一夫必有忍其乃有济有容徳乃大简厥修亦简其或不修进厥良以率其或不良盖所得于周召之训者深矣金履祥云殷自中叶以来士大夫世家巨室殖货慢令风俗浸不羙盘庚一尝正之歴髙宗诸贤君风俗固尝正矣至纣又以沈酗骄奢倡之一时风靡而又为天下逋逃主聚诸亡命是崇是长凡亿兆之心如林之旅计皆是物荡无廉耻一旦周师至则倒戈迎降之不暇尔武王入殷固已虑之曰若殷之大众何太公亦已有诛斥之意矣独周公不然而兼包并容之然商民之意得气满终不若在纣之日故其后从武庚以叛于是分迁畿甸而处之而诱之亦殊劳矣迹商民之所为自秦汉言之坑戮诛夷之而已矣而乃待之如此此乃周公之徳而所以为周家之忠厚也王应麟云殷民既化其效见于东迁之后盟向之民不肯归郑阳樊之民不肯从晋及其末也周民东亡而不背事秦王化之入人深矣】<br />
　　泂酌三章章四句【旧本皆作章五句　序云召康公戒成王也言皇天亲有徳飨有道也按左隠三年周郑交质君子曰信不由申质无益也明恕而行要之以礼虽无有质谁能间之苟有明信涧谿沼沚之毛苹蘩蕰藻之菜筐筥锜釡之器潢污行潦之水可荐于鬼神可羞于王公风有采蘩采苹雅有行苇泂酌昭忠信也序说本此岂知左氏特断章取义耳而援以释经可乎朱子诋其疎是也然朱子于取兴之意亦自未解其云行潦尚可餴饎岂弟君子岂不为民之父母乎或为之畅其说谓行潦无本岂弟有源餴饎濯罍之用可数父母斯民之徳无量是皆牵强附防不成义理子贡传阙文】<br />
　　卷阿召康公戒成王任贤保治也成王三十三年游于卷阿召康公从【自三十三年至此出竹书纪年文】因王之歌作此以为戒【出自朱传申培说同　愚按周公之戒成王也于无逸则曰继自今嗣王则其无淫于观于逸于游于田于立政则曰继自今立政其勿用憸人其惟吉士是诗为游观而作而篇中又惓惓以吉士吉人为言其为告成王之诗明矣况又有竹书足据乎黄佐云卷阿之乐固召公之所深虑也然召公之作旅獒恐武王之玩物而防志也其词直者何也以武王大圣人也而又当君臣同心之际故直也卷阿之作盖恐成王之逸游或至于流连也其词婉者何也以成王中材之主也而又当君臣危疑之后故不得而不婉也要之各有攸当焉耳】<br />
　　有卷者阿【歌韵】飘【陆徳明本作票】风自南【叶侵韵乃林翻】岂弟君子来游【列女传作游】来歌【韵】以矢其音【侵韵阿歌南音隔句各韵兴而赋也卷说文云膝曲也故毛传训曲也阿说文云曲阜也按曲阜名卷阿则其曲之貌也飘尔雅说文皆云回风也孔頴逹云阿之曲者风无去路郑云有大陵卷然而曲回风从长养之方来入之兴者喻王当屈体以待贤者贤者则猥来就之如飘风之入曲阜然其来也为长养民王安石云有卷者阿则虚中屈体之大陆飘风自南则化养万物之回风不虚中则风无自而入不屈体则风无自而留愚按此兴意但讽王受言未及求贤之事盖召公将有所进戒于王虑其扞格不入故即所见以起兴有巻者阿兴下文岂弟君子飘风自南兴下文以矢其音岂通作恺説文云康也故晋世顾恺字长康弟说文以为韦束之次第顺之意也君子指成王也曹居贞云岂弟君子乐于循理而已故诗人羙人君之徳必以岂弟言之游本旌旗之旒借以为飘自得之意来游来歌谓王来游而歌也末章惟以遂歌之歌指此矢音康公自言赓歌也矢者直指之意臣以诗陈于君前故曰矢其音则此诗所言是也辅广云有卷者阿言其地也飘风自南言其时也岂弟君子来游来歌以矢其音言其事也召公从成王来游于卷阿之上时有飘风自南而来成王乐而歌之故公因陈此诗以为戒】　伴【丰氏本作泮】奂【丰本作涣】尔游【尤韵】矣优游尔休【尤韵】矣岂弟君子俾尔弥尔性似【尔雅注作嗣】先公【尔雅注公下有尔字】酋【尤韵】矣【赋也伴说文云大貌奂说文云取奂也字从廾从夐省廾音拱竦手也徐锴云夐营求也取之义也尔指王也后放此伴奂尔游者言大取此地而游之以为王所游故大之也优通作□说文云行之和也休说文云息止也字从人依木优游尔休者言】【王以神情和豫而来游遂止息于此也俾使也此与下二章言俾字词虽若祝而意实主讽说文无弥字本作】【瓕防弓也性字从心从生人受仁义礼智之徳于天以生而此四徳皆藏于心谓之性也弥性与周书召诰言节性反防心放则性失必时时检束之勿使放逸节之义也养定则性恬纵任之而已不事矜持弥之义也然此亦只在游豫上说按郑笺解伴奂为自纵防之意王肃非之云周公著书名曰无逸而云自纵防也不亦违理哉孙毓亦云忠臣戒君而发章令自纵防非直方之义也唐孔氏为申郑意云周公之言无逸者心也召公之言优游者事也心常战兢无时可逸事若无为自然逸矣子之燕居申申如也是纵防之状无为而治其舜也与是自逸之事召公教其求逸劝使任贤此则逹者之格言万世所不易何以为违理之谈非直方之义也愚按孔说辨矣然召公实非教王以纵防其曰俾尔弥尔性者防词也正意乃在似先公酋一语若曰使王若能勤于政事如当日之先公则亦可以久享此逸矣似说文云象也吕祖谦云似先公者召公周之尊老故其祝成王逺本先公不忘旧也祝之所以戒之也酋久也按酋本绎酒之名其字以酉水半见于上酉者酒也酒久则水上见而糟少也故周礼注云酋者久逺之称酒以久熟者为善因名酒官为大酋方言亦云久熟曰酋似先公酋以夀考言不曰先王而曰先公者周之先公多夀王季夀百岁文王夀九十七岁至武王为天子而夀乃不及故但言先公也言外欲王思先公所以居此久者其必非以逸游为事可知矣又刘敞云召康公何】【以不欲成王似先王而独曰似先公乎曰周王之时周之先王惟有文武文武皆圣人不可似也是以欲成王似其可及者则莫若似先公也然则圣人不可及而大贤有可到非其不欲其似先王也智不能也黄櫄云汉文之时贾谊为之痛哭流涕如祸患之迫乎其后谊之忧国诚深矣然其言太过而无优游不迫之意帝退而观天下之势不至于此则一不之信然后知康公之戒君其言亦有法也】　尔土宇昄章亦孔之厚【有韵亦叶虞韵后五翻】矣岂弟君子俾尔弥尔性百神尔主【麌韵亦叶有韵当口翻】矣【赋也土土地也宇本屋边之名此当以边垂言左传在君之宇下是为边垂也昄说文云大也章通作彰明也昄章二字对言苏氏谓大而且着是也昄属土谓混一无外章属宇谓疆界划然孔甚也曰厚者有基圗巩固不可动摇之意百神以土宇内之众神言之祭法云有天下者祭百神主犹依也周昌年云主字内便有常字意凡不常者只如过客一般不得为主必常而后可以言主吕云天子者百神之主也苟以逸欲亏其性则天位难保将无以主百神矣愚按天子统临万方诸侯咸视效焉故臯陶戒舜曰无教逸欲有邦兢兢业业王诚念及主万方之百神也将勤于政事之不暇而何弥尔性之为乎劝一讽百召公之谓与】　尔受命长【阳韵】矣茀【尔雅注作祓】禄尔【尔雅注无此字】康【阳韵】矣岂弟君子俾尔弥尔性纯嘏尔常【阳韵】矣【赋也受命谓受天命而为天子也长以歴年多言黄佐云成王即位共三十有七年无逸谓自三宗后人君类皆短折或十年或七八年或五六年或四三年其称祖甲享年之永亦惟曰三十有三年然则成王即位十年以后三十七年以前皆可谓之长无疑也况其初即位为三叔武庚所扰首尾凡六年矣其时必不暇为卷阿之游也今得游巻阿矣而曰伴奂优游曰土宇昄章曰茀禄尔康此亦可以见其歴年之久非复小毖访落徬徨恐坠之时比矣茀草本蔽盛之貌禄即福也茀禄言福禄之来亦如草木之盛蔽无欠阙也康安矣安于王之身也纯通作全嘏说文云大逺也郊特牲亦云长也大也皆指福言纯主言其备嘏主言其久尔常二字相连説言尔常常享此纯嘏之福也先言似先公既又进之于主百神至此更推极之于天命王而歴歴思及此也虽欲弥尔性而自暇自逸亦有所不能矣辅云三章皆极言夀考福禄以广王心而歆动之然后五章以下乃告以所以致此之繇则其言入之易而感之深也召公可谓能尽师保之道者矣朱子云康公戒王其始只说个好意思告人法当如此】　有冯【陆本作凭】有翼【职韵】有孝有徳【职韵】以引以翼【见上】岂弟君子四方为则【职韵　赋也人君能用贤然后可以优游而享盛治故自此章以下皆以用贤之事言之冯通作凭说文云依几也翼通作翊说文云辅也有冯有翼指大臣言苏辙云在前则有冯在侧则有翼愚按此与下文引翼相照大臣日在王侧能引君故君以之为冯能翼君故君以之为翼汉世三辅郡其左名冯翊取义本此孝者百行之本徳者及物之源苏云孝致于内徳施于外谢枋得云求贤不取非常之才而止曰有孝有徳何也曰孝于亲者必忠于君取其孝正求其忠也唐虞以上取人以徳无才徳之分如臯陶九徳皆才也舜举八元八恺之才皆徳也有徳则才在其中矣引本闗弓之名借以为牵引之义以引者为引其前使不迷于所徃即孟子引君当道之引以翼者谓翼赞其左右使不怠于所行即虞书子欲左右有民汝翼之翼皆主啓沃言则法也王能得贤臣之引翼则其徳日修而可以为四方之法则也昔召公诰王惓惓以无遗夀考为言此诗作时虽周公已防而芮伯彤伯毕公卫侯毛公之属尚在所云孝徳意即其人与吕云是诗虽戒求贤然咏歌以道之故其辞从容不迫至此章始明言贤者之益焉有冯有翼自成王言之也以引以翼自贤者言之也有孝有徳之人在王左右以引以翼然后王徳罔愆可以为四方之法也贤者之行非一端必曰有孝有徳何也盖人主常与慈祥笃实之人处其所以兴起善端涵养徳性镇其躁而消其邪日改月化有不在言语之间者矣故宣王之在内者唯云张仲孝友而萧望之亦谓张敞材轻非师傅之器皆此意也】颙颙卬卬【阳韵】如圭【荀子中论俱作珪】如璋【阳韵】令闻【陆本作问】令望<br />

                    <br>
                        　　【叶阳韵武方翻】岂【中论作恺】弟【中论作悌】君子四方为纲【阳韵　赋也颙说文云头大也易有孚颙若之颙主君言卬徐锴云倾首望也说文引诗髙山仰止主臣言承上章言君臣相与于一堂之上君端拱以仰临其象则颙颙然臣精白以仰对其象则卬卬然犹书言穆穆在上明明在下也圭者君所执璋者臣所执详见棫朴篇两璋之合则为一圭王有冯有翼与左右诸臣合为一体如圭之象左右诸臣以引以翼亦协心内向以趣乎王如璋之象也令善也纲者网之大绳君明臣良同心同徳则令闻令望皆归于王逺者传其声誉近者挹其丰采如此则岂弟君子信乎可以制命于上而为四方之纲也上章为则以徳言此为纲以位言】　鳯皇【大全朱传苏传读诗记俱作凰后同】于飞翽翽【说苑作哕哕】其羽亦集【丰本作雧】爰止【纸韵】譪譪王多吉士【纸韵】维君子使【纸韵】媚于天子【纸韵　赋之兴也吕氏自此以下广言人材之盛也鳯皇毛传云灵鸟仁瑞也雄曰鳯雌曰皇尔雅云鶠鳯其雌皇禽经皇作□云□以鸣鸣鳯鳯以仪仪□周书王防篇云西申以鳯鸟方以皇鸟大戴礼云羽虫三百六十而鳯为之长诗义疏云鳯在天为朱雀陆佃云鳯鸟之羙者能君其类而知时雌则羙而不大按京房易传谓鳯皇髙丈二而郭璞则云髙六尺许岂亦雌雄之异与又按鳯皇之象其说不一韩诗外传及说苑皆载黄帝召天老而问之曰鳯象何如天老对曰夫鳯象鸿前麟后蛇颈而鱼尾鹳颡而鸳腮龙文而身燕颔而鸡喙骈翼而中注首戴徳顶揭义背负仁心信智翼挟义衷抱忠足履正尾系武延颈奋翼五彩备明光兴八风气降时雨食有质饮有仪往即文始来即嘉成惟鳯为能通天祉应地灵律五音览九徳去则有灾见则有福严照四方仁圣皆伏天下有道得鳯象之一则鳯过之得二者则鳯下之得三者则春秋下之得四者则四时下之得五者则没身居之罗愿云鸿前者轩也麟后者丰也蛇颈者宛也鱼尾者岐也鹳颡者椎也鸳腮者张也龙文者致也身者隆也燕颔者方也鸡喙者钩也又说者曰出东方君子之国翺翔四海之外过昆仑饮砥柱濯羽弱水暮宿风穴见则天下大安宁山海经云丹穴之山有鸟焉其状如鹤五采而文名曰鳯首文曰徳翼文曰顺背文曰义膺文曰仁腹文曰信是鸟也饮食自歌自舞论语摘衰圣云鳯有六像九苞六像者一曰头像天二曰目像日三曰背像月四曰翼像风五曰足像地六曰尾像纬九苞者一曰口包命二曰心合度三曰耳听逹四曰舌诎伸五曰彩色光六曰冠矩朱七曰距锐钩八曰音激九曰腹文户孝经援神契云王者徳至鸟兽则鳯皇翔乐动声仪云镇星不逆行则鳯皇至乐叶图云五音克谐各得其伦则鳯皇至又禽经云青鳯谓之鹖赤鳯谓之鹑黄鳯谓之鸾白鳯谓之鹔紫鳯谓之鷟乐叶图徴云五鳯皆五色为瑞者一为孽者四其四皆似鳯并为妖一曰鹔鹴鸠喙圆目至则疫之感也二曰发明乌喙大颈至则防之感也三曰焦明长喙疏翼圆尾至则水之感也四曰幽昌兑目小头大身细足胫若鳞叶至则旱之感也人镜经云凡五方之鸟皆似鳯而非也东方发明全身总青西方鹔鹴全身总白南方焦明全身总赤北方幽昌亦曰退居全身总黒中央鸟名玉雀亦曰鳯皇全身总黄以上诸说纷纷诡异罗氏谓其至盖罕故孔子称之而世好事者喜为之传道务竒怪其章故千世而不合焉既夸为希世之瑞夸而无验极而必反则又推之以为孽皆不足取其论逹矣竹书纪成王十八年鳯凰见沈约注及古乐府皆言成王时鳯皇翔舞于庭王援琴而歌作神鳯操曰鳯皇翔兮于紫庭予何徳兮以感灵赖先人兮恩泽臻于胥乐兮民以宁今按操辞固疑假托然观书周公留君奭篇曰耉造徳不降我则鸣鸟不闻耉指召公鸣鸟指鳯也则前此召公未求去之时鳯固尝至矣周公以鸣鸟之闻为耉徳之应故此以鳯皇至止兴大臣在朝即前章所言有孝有徳而居辅弼之位者也翽说文云飞声也翽翽其羽言众鸟也说文云鳯飞羣鸟从之以万数陆佃云夫文凡鸟为鳯鳯总众鸟者也古文作朋盖四灵惟鳯能鸠其类故以为朋党之字同门曰朋其类不一所从者一而已亦指众乌也对鳯皇故言亦集说文云羣鸟在木上也爰于也集于其所止之地其即后章所云髙冈乎郑云众鸟慕鳯皇而来喻贤者所在羣士皆慕而徃仕也因时鳯鸟至因以喻焉严粲云鳯皇飞众羽亦集犹大贤用而善类乐附之从其类也旧说多以翽翽爰集为鳯鸟众多曹居贞谓鳯皇希见之鸟不应羣飞之众若此此自是正理若唐孔氏引中侯握河纪云鳯皇巢阿阁讙树言讙讙在树是鳯必羣飞白虎通亦云黄帝之时鳯皇蔽日而至是来必众多要皆茫昧不足信譪说文云臣尽力之羙也与尔雅解合字从言葛声非从艸谒声也或以为艸木之盛多误矣王郑云王朝也吉说文云善也从士从口徐锴云口无择言也防意愚按易云吉人之辞寡正与制字意合大约有徳者必简于言臯陶论人有九徳寛而栗柔而立愿而恭乱而敬扰而毅直而温简而廉刚而塞彊而义彰厥有常吉哉周公言立政惟用吉士而复申之曰继自今后王立政其惟克用常人可知吉士即常人也身无择行则口无择言此吉士义疏也士者任事之称君子即前数章所称岂弟君子指王也使谓任用之媚说文云悦也吉士虽多惟在王之任用之则必能各修其职以博王之欢悦也朱子云既曰君子又曰天子犹曰王于出征以佐天子云尔黄佐云按书成王命君陈曰尔有嘉谋嘉猷则入告尔后于内尔乃顺之于外曰斯谋斯猷惟我后之徳欲其媚于天子也成王中材之主而其言若此召公以老臣将顺其亦有讽谏之意乎守成之世喜承顺而恶忌讳唐虞言事君则曰汝无靣从此岂成王之所能及哉】　鳯皇于飞翽翽其羽亦傅于天【叶寘韵汀因翻】譪譪王多吉人【真韵】维君子命【叶真韵眉辛翻】媚于庶人【见上　赋之兴也傅通作附取附丽之义天以兴王朝吉人即吉士也就其人言则但曰人自其効用于王朝言则变称士命即使也命之以所居之职所为之事也媚于庶人言有以得民之欢心也上章言媚于天子嫌其类于以邪媚为悦也故此章质言之若曰媚庶人乃所以媚天子耳黄佐云成王之时泰之时也尝读易而得其说矣泰之为卦虽吉且亨然圣人惧焉故谓无平不陂又虑隂皆失实者盖变二四则至于丰可忧变上下则又于否不利圣人深恤将来而预图保之其设戒深矣惟九二一爻乃人臣之正位上应六五之贤君为得其中周公立爻辞曰包荒用冯河不遐遗朋亡以四者为治泰之道盖世道久安则法度弛而习成诞慢欺蔽矣骤然改圗近患先起不可不包以大量也人情久逸则纪纲纵而下趋委靡陵替矣恬然安之将又愈甚不可不革以猛力也众志久宁则变故少而无复深谋矣逺而虑之必周庶事不可以遗遐逺也时势久顺则人情肆而至于私昵恶徳矣约而正之必絶党与不可以私朋比也召公欲用冯翼孝徳之贤以成君徳而为四方之纲是则慈祥者进而有所谓包荒者矣笃实者进而有所谓冯河者矣上而媚君下而媚民则遐逺无不周矣吉人彚征憸壬自逺则朋比无所私矣召公立意盖与易合其得保泰之道哉】　鳯皇鸣【庚韵】矣于彼髙冈【阳韵】梧桐生【庚韵】矣于彼朝【丰本作鼂】阳【韵王充论衡作梧桐生矣于彼髙冈鳯皇鸣矣于彼朝阳】菶菶萋萋【叶支韵此移翻】雝雝【论衡作噰噰丰本作邕邕】喈喈【叶支韵坚夷翻又丰本于此章之上増入一章六句鳯皇于飞其鸣将将其翼若干其音若萧有鳯有皇乐帝之心云石经有之　赋之比也此与下章较上三章又深一意此章専言鳯皇所集之处欲王优礼大臣有加而无已则有孝有徳之大臣可以常留而不去也先是周公有明农之语而召公亦有求去之思意成王所以待大臣必有未尽其道者故惓惓及此髙冈髙山之脊也梧桐本二木名尔雅云榇梧又云荣桐木郭璞皆以为梧桐后人遂混而一之非也罗愿云梧者植物之多隂最可玩者青皮而白骨似青桐而多子盖桐有青赤白而青桐又有有实无实之辨今人以梧之青亦曰青桐云其生荚如箕之相对缀箕上多者至五六成材之后树可得实一石食之味如芡古今方书称丸药如梧桐子者盖仿此也庄子曰空阅来风桐乳致巢盖子生累然似乳鸟悦于得食因巢其上亦犹枳棋之来巢以味致之也此木易生鸟衘坠者辄随生殖其畦种者是岁可髙一丈古称鳯皇集于朝阳梧桐之上岂亦食其实耶梧亦良木孟子谓师舎梧槚而养樲棘则为贱师明梧者中所贵也此木虽不中乐器然堪车板盘合木牒等用桐名荣者桐以三月华盖自春首东风解冻蛰虫鱼獭鸿雁皆应阳而作惟桃桐之作华乃在众木之先其荣可纪故名桐为荣也周书时训曰清明之日桐始华桐不华岁有大寒盖不华则阳气防阳气防则寒可知己又易纬曰桐枝濡毳而空中难成易伤须盛气而后华盖以经言始华有迟之之义桐与梧既异而桐之中又有数种陆佃亦云梧一名榇即梧桐也今人以其皮青号曰青桐华净妍雅极为可爱故多近斋阁种之梧橐鄂皆五焉其子如乳缀其橐鄂生多或五六少或二三故飞鸟喜巢其中桐木华而不实即白桐也白桐无子冬结似子者乃是明年之华房尔雅曰荣桐木即此是也贾又曰华而不实者曰白桐实而青皮者曰梧桐今炒其实噉之味似菱芡桐有三辈青白之外复有冈桐即油桐也陶氏曰桐有四种青桐叶皮青似梧而无子梧桐色白叶似青桐而有子白桐与冈桐无异唯有华子尔冈桐无子是作琴瑟者皆不足据青桐即今梧桐白桐又与冈桐全异白桐无子材中琴瑟冈桐子大有油与陶氏之说正反今按详观诸说则此诗所云梧桐乃尔雅所云榇梧者絶与荣桐木无预榇梧生实故鸟喜栖之庄子桐乳致巢之说可据若桐有三种其白桐与冈桐或当如陆氏之说惟青桐与榇梧相似而榇梧有子青桐无子此其所以为别榇梧相似故亦号之为桐然不欲没其本名因又名之为梧桐也陶隠居之说青桐梧桐得之然不宜以梧桐混于诸桐之中若陆氏谓青桐即今梧桐则尤混矣遁甲书言梧桐不生则九州异主注云梧桐以知日月正闰生十二叶一边有六叶从下数一叶为一月至上十二叶有闰则十三叶视叶小者则知闰何月也尔雅云山东曰朝阳孙炎云朝先见日也毛传云梧桐不生山冈太平而后生朝阳陆云梧性便湿不生于冈邵博云梧桐百鸟不敢栖止逊鳯皇也古语云尔验之果然旧说皆以鳯皇比臣梧桐比君愚谓阳乃君象若梧桐为鳯皇所栖在髙冈朝阳之地亦犹辅弼大臣所居乃近君之位耳髙冈者朝廷之比梧桐者大臣爵位之比按白虎通云黄帝之时鳯皇止于东园食常竹实栖常梧桐终身不去萋萋说文皆云草盛也此则借以状枝叶茂密之貌雝本鸟名即鹡鸰也其同产者飞鸣不相离故状声之和者取之喈说文云鸟鸣声徐锴云声众且和也鳯虽希有之物然经合雌雄而言明非一鳯比立朝之大臣亦非一人也按王充云礼说瑞命篇云鳯鸣曰即即皇鸣曰足足诗云雝雝喈喈此声异也使声审则形不同也使审同诗与礼异世传鳯皇之鸣故将疑焉按黄帝使伶伦制十二筩听鳯鸣其雄鸣为六雌鸣亦六比黄钟之宫而皆可以生之是为律本少皥氏以其鸣不十二律故设鳯鸟氏之官以为厯正旧谓鳯呜若箫故帝舜之世作箫以象之及箫韶九成而鳯皇来仪大老云晨鸣曰发明昼鸣曰保长飞鸣曰上翔集鸣曰归昌小音金大音鼔而论语摘衰圣则云行鸣曰归嬉止鸣曰提扶夜鸣曰善哉晨鸣曰贺世飞鸣曰郎都知我惟黄持竹实来罗愿以为译者即其音而附之声也盖其说之不一如此苏云鳯皇鸣于髙罔将欲得而畜之则植梧桐于朝阳以待之使梧桐之盛至于菶菶萋萋也则鳯皇鸣于其上雝雝喈喈矣郑云喻贤者待礼乃行翔而后集刘公瑾云梧之菶菶萋萋者人君待贤之盛礼也鳯之雝雝喈喈者羣贤和集之徳音也比意盖如此愚按中庸言官盛任使所以劝大臣孟子言与共天位与治天职与食天禄即此诗托喻菶菶萋萋之意】　君子之车既庶且多【歌韵亦叶支韵章移翻】君子之马既闲且驰【支韵亦叶歌韵唐何翻】矢诗不多【见上】维以遂歌【韵亦叶支韵居支翻　赋也此章言王朝虽多吉士而犹恐野有遗贤欲王之旁求之也车马皆所以待徴聘锡予之用者庶众也多说文云重也字从重夕夕者相绎也徐锴云绎之言寻也今日复寻前日之事是为多也故重日则为曡重夕则为多且多云者犹言不止于众而已且重一倍也闲当通作嫺尔雅云习也驰说文云大驱也既闲且驰者言不徒闲习法度能鸣和銮清节奏而已且可以疾驱直骋无不如意真良马也辅广云王今既有车马众多而且闲习将安所用乎亦惟招延礼待贤者于无穷可也不明言其事盖欲王自得之也矢诗即首章所云矢音彭执中云诗所以言其志而音则声之成文者其实一也曰不多者见中心所欲言非矢音所能尽不然此诗以章计者十以句计者五十四不为不多矣遂礼记疏云谓申也朱子云犹书所谓赓载歌也王来游而作歌计此时事亦甚快臣之夫诗维以申遂王之所歌欲王长享此乐耳此诗虽以戒成王还为赓歌而发故语多讽而无规切之词】<br />
　　卷阿十章六章章五句四章章六句【序云召康公戒成王也言求贤用吉士也毛郑泥其说谓吉士必贤者而后能用因解岂弟君子为贤者然篇中如四方为则四方为纲明是賛天子之语岂人臣所敢当且通篇惟賛羙贤臣亦非赓歌王前之体严氏则以为召公欲王留周公而作谓周公有明农之请将释天下之重负以听王之所自为康公虑周公归政之后成王涉歴尚浅任用非人故作卷阿之诗反覆歌咏欲以动悟成王若曰是岂弟君子也可以辅君徳可以仪百辟可以总众职可以司进退人物之权今欲归政矣王所倚仗者谁欤以诗语印之颇属近似然于末节言车之庶多马之闲驰终属难解及考竹书成王十八年鳯凰见二十一年周文公薨于丰至三十三年方有卷阿之游则此诗之作乃在周公薨后当成王初政固未尝游巻阿而亦未尝有鳯鸣之事严之臆说不足信也子贡传阙文】<br />
　　凯风卫七子自责也能尽孝道以慰母心焉【季本云卫有七子不能安其母之心故作此诗以自责无怨言也孟子曰凯风亲之过小者也亲之过小而怨是不可矶也所谓过小必奉养有阙而其母愤怒诸子欲自劳苦耳非谓卫之淫风盛行而其母欲嫁也如此尚得为小过哉愚按武王之诰康叔曰子弗祗服厥父事大伤厥考心于父不能字厥子乃疾厥子汝乃其速繇文王作罚刑兹无赦所云作罚者谓罚其子繇子不孝故致父不慈也又曰矧今民罔迪不适不迪则罔政在厥邦盖欲康叔以教化先之也此诗人所作以不能得母欢心而负罪引慝若此其所感于康叔之化者深矣昔者季札观乐于鲁为之歌鄘卫曰吾闻卫康叔武公之徳如是是其卫风乎今观三国之诗絶无有言及康叔之事者愚特举是诗以当之又按康叔封卫在武王时书康诰篇言孟侯朕其弟小子封是也其兼有鄘二国在成王时逸周书作雒篇言俾康叔宇于殷史记言周公旦以成王命兴师伐殷以武庚殷余民封康叔居河淇间故商墟是也是诗乃风故宜系之成王之世】<br />

                    <br>
                        　　凯风自南【叶侵韵女今翻】吹彼棘心【侵韵】棘心夭夭【叶萧韵于乔翻】母氏劬劳【叶萧韵怜萧翻　兴也凯本作恺说文云康也尔雅云南风谓之凯风东风谓之谷风北风谓之凉风西风谓之泰风陆佃云凯风言其情谷风言其自凉风言其徳泰风言其交李巡云南风长养万物万物喜乐故曰凯风自南者从南方而来也棘说文云小棘丛生从并束徐锴云小棘故从并束低小也诗诂云棘如枣而多刺木坚色赤丛生人多取以为籓岁久无刺亦能髙大如枣木色白者为白棘实酸者为樲棘亦名酸枣按传云豫章以木称郡酸枣以棘名邦是酸枣即棘也沈括云枣独生髙而少横枝棘列生卑而成林以此为别其文皆从束束音刺木芒刺也束而相戴立生者枣相并横生者棘也不识二物观文可辨陆佃云棘性坚强费风之长养者其心之生更难于榦四时纂要云四月枣叶生凯风之时也孔頴逹云母性寛仁似凯风已难长养似棘罗愿云八风南曰景风凯风既曰自南乃当景风白虎通曰景风至棘造实盖吹彼棘心者将以趣其造实郝敬云棘小枣丛生以比七子也夭通作枖说文云木少盛貌徐锴云谓草木始生未几而先长大也劬勤劳剧也其劳频数谓之劬劳严粲云凯风自彼南方长养之方而来吹彼穉弱之棘心至于夭夭然少长则风之为力多矣兴母以慈爱之情养我七子之身至于少长则母亦病若矣母之养子于少时最劳苦故于夭夭言劬劳朱子云本其始而言以起自责之端也】　凯风自南吹彼棘薪【真韵丰氏本作新】母氏圣善我无令人【真韵　兴也月令注云大者可析之谓薪孔頴逹云上章言棘心夭夭是棘之初生风长之也此不言长之状而言棘薪则棘长已成薪矣钟惺云棘心棘薪易一字而意各入妙严粲云棘心喻子之幼少棘薪喻子之成立朱子云棘可以为薪则成矣然非羙材故以兴子之壮大而无善也圣者明逹之称善者贤淑之称郑以为有睿智之善徳孔云此母氏圣善人之齐圣皆以明智言之非必要如周孔也令善也朱子云以圣善称其母而自谓无令人其自责也深矣愚按韩退之作文王拘幽操云臣罪当诛兮天王圣明与此同意】　爰有寒泉在浚之下【叶麌韵后五翻】有子七人母氏劳苦【麌韵　兴也通典云寒泉在濮州濮阳县东南浚城水经注云濮水枝津东迳浚城南而北去濮阳三十五里城侧有寒泉罔即诗爰有寒泉在浚之下世谓之髙下渠非也言子赖母以有生犹浚民赖寒泉以为养旧以寒泉兴七子浚民兴母难通我七子向当幼小之时固赖母氏劬劳以有今日即今成立之后而母氏之劳苦尚无时不然所谓欲报之徳昊天罔极爱慕之情何能己已乎】睍睆【太平御览作简简】黄鸟载好其音【侵韵】有子七人莫慰母<br />
　　心【侵韵　兴也睍说文云出目也一云好视也睆本作睅说文云大目也赵颐光云从完何犹言目全体也睍以视言睆以目言乃注视凝眸之貌俗讹以为黄鸟之声非也黄鸟解见葛覃篇载之言则盖音近也好其音者兴其辞令顺也慰说文云安也孔頴逹云论语曰色难又内则云父母之所下气怡声是孝子当和顔色顺辞令也今有子七人皆莫能慰母之心繇顔色不悦辞令不顺故也自责言黄鸟之不如也愚按七子怨艾之深全在一莫字见其中亦宜有一人能养且悦者而今无有也不独引为己非亦寛为母地矣】凯风四章章四句【序云美孝子也卫之淫风流行虽有七子之母犹不能安其室故美七子能尽其孝道以慰其母心而成其志尔朱子则谓此乃七子自责之辞非羙七子之作然此亦序録诗者之意耳固未为甚谬乃集传亦取其淫风流行不能安室之说则恐未必然夫有子七人既皆成立母年亦当迈矣而尚欲嫁耶子贡传亦云寡母欲去而子自讼焉赋凯风申培说则云人母不安其室七子自咎而作总之袭序义固不如季氏之说较为近于人情乃自孟子解此诗而引孔子舜其至孝矣五十而慕之言以明之汉儒熊氏遂以舜弹琴歌南风为即此诗则纰缪甚矣】<br />
<br />
<br />
<br />
<br />
<br />
<br />
　　诗经世本古义卷十之下<br />
<经部,诗类,诗经世本古义><br />
　　钦定四库全书<br />
　　诗经世本古义卷十一<br />
　　明　何楷　撰<br />
　　周康王之世诗五篇<br />
　　采菽康王即位召公毕公爲东西二伯率诸侯来朝王锡命之【书康王之诰篇云王出在应门之内太保率西方诸侯入应门左毕公率东方诸侯入应门右此诗第四章有平平左右亦是率从之语故知爲朝康王诗也乐记云武王克商分周公左召公右班固云自陜以东周公主之自陜以西召公主之王肃云毕公代周公爲东伯孔颖逹云二公率领诸侯知其爲二伯各率其所掌诸侯曲礼所谓职方者此之义也又按仪礼觐礼篇云天子衮冕负斧依侯氏入门右坐奠圭再拜稽首摈者谒侯氏坐取圭升致命王受之玉侯氏降阶东北面再拜稽首摈者延之曰升升成拜乃出四享皆束帛加璧庭实惟国所有及事毕天子赐侯氏以车服迎于外门外再拜重赐无数今据康王之诰篇所载诸侯布乘黄朱宾称奉圭兼币曰一二臣衞敢执壤奠皆再拜稽首则所谓圭币庭实之献固有之矣而天子之赐冺焉无闻深属可疑此诗言何锡予之路车乘马衮及黼则正赐以车服之礼谓诗足补书之阙可也又觐礼事毕赐车服之时诸公奉箧服加命书于其上升自西阶东面大史是右侯氏升西面立大史述命侯氏降西阶之间北面再拜稽首升成拜大史加书于服上侯氏受是诗言天子命之则正其事也其第四章殿天子之邦云云是命中语而康王之诰篇记王报诰庶邦侯甸男衞之辞有曰乃命建侯树屏在我后之人虽尔身在外乃心罔不在王室则亦于殿邦之防深有合焉愚所以定爲康王之诗者以此孔丛子载孔子曰于采菽见古之明王所以敬诸侯也】<br />
　　采菽【左传国语陆德明本子贡传申培説俱作叔丰氏本作尗】采菽筐【丰本作匚】之筥【语韵】之君子来朝【音潮后同】何锡予【语韵白虎通作与后同】之虽无予之路车乘马【叶麌韵满补翻】又何【白虎通何下有以字】予之衮及黼【麌韵兴也采説文云捋取也菽大豆也又罗愿云菽者众豆之总名其类最多故九谷之中居其二于用甚多羞笾之实饵粉餈皆捣粉熬大豆以爲表也又以爲豉又以爲粥筐筥解见采苹篇陈祥道云聘礼君使卿归饔饩宾与上介皆米百筥筥半斛夫人使大夫归饔饩宾上介米八筐士介六筐筐五斛夫百筥以多爲荣而所实少八筐六筐以少爲贵而所实多则筐大而筥小矣于文筐正而筥围之则筐方而筥员矣诗意以菽兴车马衣服采菽而贮以筐筥将以待不时之需诸侯来朝有锡予之礼而可不亟储其具乎君子谓五等之诸侯也后同凡诸侯见于天子曰朝此则因康王初即位而来朝也锡通作赐説文云予也予説文云推予也字象上下相予之形愚按予字乃以上与下之义观字形下引可见何锡予之心口相问之辞言将赐何物以予之乎旋即自计曰虽无他可以予之然如下文车马之赐不可阙也路即周礼五路之路杜预谓行于道路故以路名郑云王在焉曰路贾公彦云谓若路门路寝路车路马皆称路故广言之邓元锡云周礼车直名路于路切也五路惟玉路不以赐其余金路以封同姓象路以封异姓革路以封四衞木路以封蕃国四马爲乘乘马所以驾路车者按韩奕之诗曰其赠维何乘马路车即诸侯来朝而锡予之事也又何予之言车马之外于礼又当有所予也衮郑云衣而画以卷龙也凡冕服皆衣纁裳按古者天子服十二章虞书舜曰予欲观古人之象日月星辰山龙华虫作防宗彝藻火粉米黼黻絺绣是也绘绣各六衣用绘裳用绣共爲十二象天数也公则自山而下以次逓减故臯陶谟曰五服五章哉郑注以爲十二也九也七也五也三也是其逓减之数理或然也至周以日月星辰画于旌旗爲大常服止九章而稍变其序登龙于山登火于宗彞尊其神明也九章初一曰龙次二曰山三华虫四火五宗彞六藻七粉米八黼九黻龙取其变山取其镇华虫取其文火取其明宗彞取其孝藻取其洁粉米取其养黼取其防黻取其别公之服与王同衣五章自龙至宗彞裳四章自藻至黼侯伯则衣三章自华虫至宗彞裳四章与公同凡七子男亦衣三章起宗彞而升藻粉米于衣其裳止黼黻二章耳凡五以上衣皆用绘裳皆用绣降是孤衣止一章刺粉米无画裳二章同子男凡三又降是卿大夫衣无文裳刺黻而已盖郑康成説如此郑所以云然者以周礼推之周礼司服职云王祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕凡兵事韦弁服眂朝则皮弁服凡甸冠弁服凡凶事服弁服凡吊事弁绖服公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服士之服自皮弁而下如大夫之服配冕之服五通大裘而六配弁之服则止于五大裘之制未详司裘职云掌爲大裘以共王祀天之服郑司农以爲黒羔裘也服以祀天示质也然郊特牲云祭之日王被衮以象天若与周礼不同者家语云郊之日天子大裘以黼之被裘象天既至泰坛王脱裘矣服衮以临燔柴据此家语之説最爲明白曰大裘以黼之者言先服大裘而后服黼衣黼衣即衮衣也若玉藻所谓被衮象天则谓以大裘被于衮之上正指大裘也及燔柴之时始去大裘而露其衮若宗庙之祭则惟用衮而已羔裘色与天同色故曰象天必取裘者衮外服裘犹裳有韨示不忘古不然则如祭羣小祀之衣足矣固知古人制礼自有深意公自衮以下皆如王服惟不敢服大裘以此爲异故玉藻云唯君有黼裘以誓省大裘非古也白黒谓黼谓狐白与黒羔合爲黼文惟诸侯得服之以誓众田猎其后皆僭用天子之大裘矣故议之云非古也衮郑云卷龙衣也孔云衮之言卷也谓龙首卷然玉藻曰龙卷以祭知爲龙首卷也説文云天子享先王卷龙绣于下幅一龙蟠阿上向按龙本衣之章而説文谓绣于下幅似未爲允此四字当是指裳言一龙蟠阿上向乃是正解衮义阿曲也谓龙蟠曲之状其首上向即卷意也又王制云三公一命卷若有加则赐也不过九命考周礼云三公八命其出封加一等然则所谓一命卷者谓进八命而九命始服卷龙耳但王服卷公亦服卷王九章公亦九章将何所别终不能无疑按白虎通引传曰天子升龙诸侯降龙贾公彦以爲据衣服而言郑注觐礼谓上公衮无升龙盖本于此此其説可信天子之龙蟠阿上向故名爲卷此即升龙也衮字从衣从公可知衮但爲上公之服必与天子有异卷衮同是画龙而升降有别以声音相邻传讹遂混其实天子之服当名卷上公之服则名衮也请以俟知者自衮以下皆名禆衣礼记曾子问云诸侯禆冕觐礼侯氏禆冕郑谓禆之言埤也天子大裘爲上其余爲禆也所以知侯伯之章始于华虫者以侯伯服鷩冕鷩者赤雉也雉又名华虫以其有文采故称华以其颈毛及尾似蛇兼有细毛似兽故以虫名考工记谓之鸟兽蛇言鸟之似兽似蛇者即雉也侯伯服以鷩冕故知始华虫也所以知子男之章始于宗彞者以子男服毳冕兽之细毛名毳郑以毳画虎蜼谓宗彞也宗彞者宗庙彞尊之饰彞与爵相似周礼六彞有鸡彞鸟彞斝彞黄彞虎彞蜼彞其序以远代者在后如六尊之次曰牺象着壶大山大者虞氏之尊也山者夏后之尊也明堂位云夏后氏鸡彞殷以斚周以黄鸟彞序在鸡斚之间知必皆三代之彞而宗彞之防于衣自舜已有之其非三代之彞可知故郑断其爲虎蜼蜼形如母猴与虎皆浅毛细毳又与周礼毳冕之义合也子男服以毳冕故知始宗彞也所以知孤绣粉米者以孤服希冕希与絺同本作黹説文云箴缕所紩衣也紩者缝也即刺绣也章在裳者刺绣其在衣者绘画而已今升粉米于衣粉米不可画之物虽在衣亦刺之不变故得希名粉米而下唯有黼黻二章乃在裳者故知孤章始粉米也孔又谓以此推毳冕之粉米当亦刺之也卿大夫知衣无文者以卿大夫服冕祭服衣本是今但言知其无文又自九章而下降杀以两至此当得一章则所余者惟黻而已故知但裳刺黻也易云黄帝尧舜垂衣裳而天下治盖取诸乾坤衣法天故章数奇裳法地故章数偶七章以下其数渐少则裳上之章亦渐胜于衣也所以知凡冕服皆衣纁裳者亦以衣法天天色裳法地地色黄但土无正位托于南方火色赤与黄相兼即纁色也凡此皆郑孔诸儒以意推之而着其説如此虽未足尽信然亦彷佛近之今据此诗衮明上公之衣亦色周礼言冕谓衣之无文者其本色是然则凡冕服之皆衣其説确矣郑又知登龙于山者若如舜时山在龙上则衮冕不爲最尊故知登龙于山也知登火于宗彞者若不登火则五章之服自藻而下不得称爲毳冕故知当登火以间于华虫之下宗彞之上也然宗彞之下有藻火两章知不登藻而登火者以火有光明之盛春秋传云火龙黼黻礼记殷火周龙章是火贵于藻故知登火不登藻也备録于此或疑自古衣裳十二章周道尚文不应遂简其三按左传子大叔曰爲九文六采五章以奉五色所谓九文即九章也九文之説自左传已着之其非汉儒臆揣明甚又臧哀伯曰三辰旂旗昭其明也是又汉儒所云日月星辰画于旌旗之证也或又举郊特牲云祭之日王被衮以象天戴冕璪十有二旒则天数也谓衮备十二章所以象天以此破九章之説岂知被衮戴冕原分二事大裘色被于衮上象天之色冕璪十有二旒法天之数何相涉之有又按五服虽异而冕则一周礼弁师职云掌王之五冕皆冕朱里延纽五采缫十有二就皆五采玉十有二玉笄朱纮诸侯之缫斿九就璿玉三采其余如王之事又云诸侯及孤卿大夫之冕各以其等爲之注谓诸侯之缫斿九就侯当爲公之误也斿即旒也天子前后十二旒诸公九命故九旒侯伯七命七旒子男五命五旒王之三公八命其卿六命其大夫四命公之孤四命其大夫再命子男之卿再命其大夫一命凡旒数各视其命数爲差郑又谓一命之大夫冕而无旒未知然否自天子之下皆以一冕冠数服服之章极于九从九而逓杀冕之旒极于十二从十二而逓杀各不相同士则无冕黼有二义考工记説文皆谓白与黒相次谓之黼旧説又谓黼作斧形周礼注疏云斧之谓黼盖半白半黒似斧刃白而身黒又云近刃白近上黒取断割焉公衣五章裳四章而衣以衮爲首子男衣三章裳二章而裳以黼爲首此言衮及黼者举公及子男以该侯伯也又诗若概举九章当始于衮终于黻古尔雅训衮爲黻黻者衮之尽也此不言黻者以卿大夫止有裳一章刺黻无黼故但言黼以别于卿大夫明此所锡予者止于来朝之诸侯不爲卿大夫设也凡此皆先王待诸侯之常制是时诸侯尚未来朝而王者已预爲之储具如此国语秦穆公燕公子重耳赋采菽子余使公子降拜秦伯降辞子余曰公以天子之命服命重耳重耳敢有安志敢不降拜左昭十七年小邾穆公来朝公与之宴季平子赋采菽穆公赋菁菁者莪昭子曰不有以国其能久乎秦穆公季平子皆僭歌天子之诗以自夸大其失礼均矣】　觱【説文作毕丰本作滭】沸槛【説文作滥】泉言采其芹【文韵亦叶微韵渠希翻罗愿云芹今蕲多有之蕲之爲蕲以有芹也蕲即芹亦有祈音】君子来朝言观其旂【微韵亦叶文韵巨斤翻】其旂淠淠【霁韵】鸾【丰本作銮】声嘒嘒【霁韵】载骖载驷【寘韵】君子所届【叶寘韵居吏翻亦叶霁韵居例翻晏子春秋作诫　兴也觱字本作觱羌人所吹以惊马也此状水喷出之貌与觱发同意沸説文云水腾涌也槛泉尔雅云正出正出者涌出也李巡云水泉从下上出曰涌泉愚按槛当依説文作滥云汜也芹尔雅説文皆云楚葵也陆佃云水菜也一名水英洁白而有节其气芬芳罗云二月三月作英时可作菹及熟爚食之叶似芎防花白色而无实根赤白色周礼醢人加豆之实用水草则有芹菹深蒲本草注云芹有两种荻芹取根白色赤芹取茎叶并堪作菹及生菜诗意以槛泉自下上出兴君子自下国而朝于王朝槛泉之旁有芹可采兴君子之来朝亦有仪从可观也旂建在车上解见庭燎篇淠淠毛云动也字从水如水之动也鸾解见蓼萧采芑篇嘒説文云小声也王安石云言其声之细则无敢驰驱故也车行在道旂不一其动鸾不一其声故连言之载则也骖有三义礼记注外騑曰骖谓服外两马诗騧骊是骖是也説文谓驾三马王肃云夏驾两谓之丽殷益一騑谓之骖周又益一騑谓之驷是也此以骖驷并言四马爲驷则两服两騑兼举之不应重言两騑当是骖乘之骖顔师古云乘车之法尊者居左御者居中又一人处右以备倾侧是以戎车则曰居右余曰骖乘骖者三也盖取三人爲义届説文云极也徐锴云极即至也见旂闻鸾渐来渐近至此而见其车上之人又见其驾车之马则君子于是至矣又晏子春秋云翟王子羡臣于景公以重驾公观之而不説也嬖人婴子説之因爲之请曰厚禄之公许诺晏子曰诗曰载骖载驷君子所届夫驾八固非制也今又重此其爲非制也不滋甚乎田猎则不便道行致远则不可然而用马数倍此非御下之道也淫于耳目不当民务此圣王之所禁也】　赤芾【白虎通作绋丰本作市】在股【麌韵】邪幅在下【叶麌韵后五翻】彼【荀子作匪】交匪【韩诗外传作庶】纾【叶语韵神与翻】天子所予【语韵】乐【音雒后同】只君子天子命【叶真韵眉辛翻】之乐只君子福禄申【真韵】之【赋也赤芾解见侯人车攻采芑素冠诸篇芾本作市通作韨毛传云诸侯赤芾郑云冕服谓之芾其他服谓之韠孔云士之有爵弁犹大夫以上有冕也士有韎韐犹大夫以上有芾也士冠礼陈服于房中爵升韎韐皮弁素韠端爵韠襍记谓士弁而祭于公即爵弁也士服爵弁以韎韐配之则服冕者以芾配之故知冕服谓之芾士服皮弁端皆服韠是他服谓之韠以冕爲主非冕谓之他也韨韠俱是蔽膝之象其制则同但尊祭服异其名耳愚按芾韨通称説文解韨爲韠解韠爲韨随便言之必以祭服名芾则采芑乃大阅之礼车攻乃大田之礼何以云朱芾赤芾乎股説文云髀也郑云胫本曰股邪通作衺不正之谓幅即左传带裳幅舄之幅毛云偪也所以自偪束也郑云如今行縢也偪束其胫自足至膝故曰在下孔云邪纒于足谓之邪幅刘熈云言以裹脚可以跳腾轻便也按内则子事父母有偪即此或云今之布袜是邪幅之遗制此两句纪诸侯入朝之礼芾爲膝衞谨拜跪也幅以束胫利趋跄也彼彼诸侯也交谓上交于天子匪通作非纾毛传説文皆云缓也新君嗣位相率趋朝不敢纾缓也予首章锡予之予即车服是也向所储以待其来者而今始可以予之矣朱善云彼交匪敖则万福之所求彼交匪纾则天子之所予邹忠云孔子谓于采菽见明王所以敬诸侯夫非独君敬其臣亦繇臣自爲敬则彼交匪纾尽之矣乐喜好也只助语词命之谓天子有言以褒勉之下章殿天子之邦等语是也申者申束坚固之意律厯志云坚于申説文云七月阴气成自申束此申之义也福禄申之有加无已即下章言万福攸同也郑云天子赐之神则以福禄申重之所谓人谋鬼谋也孔云祭綂曰古者明君爵有德而禄有功必赐爵禄于太庙示不敢専也则赐或在庙故神得福之】　维柞之枝其叶蓬蓬【东韵】乐只【左传作防】君子殿天子之邦【叶东韵悲工翻】乐只【左传作防】君子万福【左传万福作福禄】攸同【东韵】平平【韩诗作便便左传作便蕃】左右亦是率【左传作帅】从【叶东韵麤丛翻　兴也柞解见车舝篇蓬乃草之不理者叶散生遇风辄拔而旋今以柞叶之涣然似之故曰蓬蓬诗意以柞兴朝廷枝兴召毕二公叶兴东西二方之诸侯刘彞云柞之所以有枝以衞其株枝之所以有叶以庇其榦者皆繇根本坚固气脉盛大俾之然根本天子也枝叶者诸侯也气脉者朝廷之宠命也故叶之蓬蓬者根本气脉之所及反以衞其根株而爲之坚固也又郑云以柞爲兴者柞之叶新将生故乃落于地喻继世相承以德亦通乐只君子殿天子之邦此天子褒勉之辞上章所谓命之者也殿毛云鎭也孔云军行在后曰殿取其鎭重之义愚按説文殿乃击声然古者以屋之高严通呼爲殿及军后名殿皆不详其説意此殿当通作奠奠之爲言置也定也与奠高山大川之奠同意即四方无虞一人以宁是也万福极言其福之盛攸同者同于天子所谓君臣并受其福也平平率从预期后日之辞平平依韩诗通作便便史记平章平秩平在之平皆作便盖以音取之便説文云安也便便韩诗云闲雅之貌赞辞也左右指应门左右而言时东西方诸侯俱分列左右故云然率通作□綂领之义从説文云随也言继此以往凡此娴习礼仪之诸侯自应门左右而入者亦如今日之綂率而相从以脩职贡于天子永永勿替可也左襄十一年晋侯以乐赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也臣何力之有焉抑臣愿君安其乐而思其终也诗曰乐旨君子殿天子之邦乐旨君子福禄攸同便蕃左右亦是帅从夫乐以安德义以处之礼以行之信以守之仁以厉之而后可以殿邦国同福禄来远人所谓乐也】　泛泛杨舟绋纚【尔雅作缡】维【支韵】之乐只君子天子葵【支韵】之乐只君子福禄膍【支韵韩诗作肶】之优哉游哉【韩诗外传作游哉优哉】亦是戾【叶支韵郎之翻】矣【兴也泛泛杨舟解见菁莪篇绋説文云乱丝也尔雅毛传皆云繂也孙炎云大索也盖以乱丝爲大索也纚当依尔雅通作缡説文云以丝介履也尔雅注云介犹阂也孙炎云舟止系之于树木也凡四角系之爲维尔雅天子方舟诸侯维舟注谓方舟比舩爲桥也维舟连四舩也杨木之舟浮于水上泛泛然将逐流而去舟人以大索罣之于树且并其四舩而同聨络之使不得他适兴诸侯朝事已毕行当辞归而欲致其挽留之意也葵菜名详见七月篇其性向日曹植云若葵藿之倾叶太阳虽不爲囘光然向之者诚也淮南子云圣人之于道犹葵之与日也虽不能以终始其乡之诚也罗云夫天有十日葵与之终始故葵从癸陆佃云左传云鲍庄子之智不及葵葵犹能衞其足今葵心随日光所转辄低覆其根故葵揆也能揆日向焉本草曰葵爲百菜之主岂亦以此乎天子葵之言天子鉴其忠于王朝亦如葵之向日故即以葵拟之也膍説文云牛百叶也周礼醢人脾析即此析者言其状分析也此言福禄之多不可数纪亦如牛肚之有百叶然也葵膍皆实字活用见诗人用字之奇三章言福禄申之乃属望其后而期之之辞此章言福禄膍之则俯鉴其忠而必之之辞语意自别优通作优説文云行之和也水行曰游优哉游哉从容和缓之貌欲其不急于行也一説万时华云优游忠爱自然之意君尊而臣卑者固有局迫疑畏之形君弱而臣强者亦有飞扬跋扈之色如何説得优游亦通戾鸢飞戾天之戾通作丽言附着于此而不去也盖锡予之不足而眷留之无已如此】<br />

                    <br>
                        　　采菽五章章八句【韦昭但谓玉锡诸侯命服之乐而不能知其世序则以爲刺幽王也侮慢诸侯诸侯来朝不能锡命以礼数徴会之而无信义君子见微而思古焉旧説皆谓此幽王举火戏诸侯以悦褒姒之事今按通篇皆交泰懽悦之辞絶无几微讽刺之意其爲盛世诗无疑况又有孔丛子一言可证据乎序之所云大抵爲毛传篇次惑耳若申培説以爲诸侯免丧入朝天子锡赉之诗邹忠驳之谓此不过从韩奕篇窃仿其意然彼云韩侯受命此云君子来朝语意固自不类且来朝者岂必终王世告至耶其论覈矣子贡传谓天子燕诸侯之作玩本文何曾涉燕字一语朱子谓天子所以答鱼藻则彼言岂乐此言来朝絶不相蒙皆不足信】<br />
　　昊天有成命祀成王之诗【出朱传】道成王之德也成王能明文昭能定武烈者也【出国语　朱子云此康王以后之诗邹忠云竹书纪康王三年吉禘于先王更定乐章此类是已此诗爲颂成虽微国语亦自晓然而证之国语尤信黄佐云此爲祀成王之颂大雅下武篇爲此颂受厘之雅其爲一时之乐无疑也按穆天子传祭公饮天子酒乃歌□天之诗旧注谓□天即昊天也篇中有成王不敢康之语疑祭公以此规谏也】<br />
　　昊【穆天子传作□】天有成命二后受之成王不敢康夙夜基【礼记陆德明本俱作其】命宥宻【贾谊新书作谧】于【音乌国语无此字】缉熙单【国语作亶】厥心肆其靖之【通章俱无韵　赋也昊本作昦孔安国云元气昊然广大也成命季本云谓不易之定命也二后毛公贾谊皆云文武也受説文云相付也徐锴云取上下相受也成王名诵康尔雅云安也夙夜谓朝夕也基者朱子云积累乎下以承借乎上者也命即有成命之命陆化熙云德立于此命承于彼如有凭藉者然故曰基命宥説文云寛也宻当依新书作谧説文云静语也一曰无声也万时华云继世之君多以成命可徼于是心安逸豫无以爲承借天命之基如筑室者基址不固虽栋宇巍然已有土崩之势矣成王以不敢康爲心故其所以基命于夙夜者如是宥如是宻郑云寛仁所以止苛刻也安静所以止暴乱也礼仲尼燕居篇孔子曰夙夜其命宥宻无声之乐也今按宻通爲谧乃无声之义人君以寛大之德爲本而安静以行之则其施之民者既无所苛又无所扰自然欢欣和悦各得其所乐孰加焉是之谓无声之乐也又贾谊云夫昊天有成命颂之盛德也其诗曰昊天有成命二后受之成王不敢康夙夜基命宥谧谧者宁也亿也命者制令也基者经也势也夙早也康安也后王也二后文王武王成王者武王之子文王之孙也文王有大德而功未就武王有大功而治未成及成王承嗣仁以临民故称昊天焉不敢怠安蚤兴夜寐以继文王之业布文陈纪经制度设牺牲使四海之内懿然葆德各遵其道故曰有成承顺武王之功奉武王之德九州之民四荒之国謌謡文武之烈絫九译而请朝致贡职以供祀故曰二后受之方是时也天地调和神民顺亿鬼不厉祟民不谤怨故曰宥谧此其解颇异要从前説爲顺于叹美辞缉朱子云继续也熙者光明之义主二后之业言书顾命篇所谓昔君文王武王宣重光是也曰缉熙者笃前人成烈之谓单通作殚説文云极尽也礼语歳既单矣惟爲社事单出里庄子单千金之家义并与殚同单厥心者凡可以继续二后光明之业者无所不尽其心也前言宥密体也此言单厥心用也周昌年云单字作完满看与尽性之尽一般肆説文云极陈也犹云畅言之也靖説文云立竫也竫者亭安之义肆其靖之主天命而言谓天之眷周安固而不移也与首句及基命句相应徐光啓云武王未受命故武王之后不可无成王厯观三代以至今日继世而后必有变更天心人事其势自尔寻其所以殆未易言独周家不然以此知成王之功大矣一説闵光德云肆其靖之还指祭时説言时王之能靖正见成王保命之悠久也亦通又周语晋羊舌肸聘于周单靖公享之俭而敬语说昊天有成命单之老送叔向叔向告之曰昔史佚有言曰动莫若敬居莫若俭德莫若让事莫若咨单子之况我礼也皆有焉且其语説昊天有成命其诗曰昊天有成命二后受之成王不敢康夙夜基命宥宻缉熙亶厥心肆其靖之是道成王之德也成王能明文昭能定武烈者也夫道成命者而称昊天翼其上也二后受之让于德也成王不敢康敬百姓也夙夜恭也基始也命信也宥寛也宻宁也缉明也熙广也亶厚也肆固也靖龢也其始也翼上德让而敬百姓其中也恭俭信寛帅归于宁其终也广厚其心以固龢之始于德让中于信寛终于固龢故曰成此与贾説虽于诗意未必尽合然亦可以证是诗爲祀成王之诗矣】<br />
　　昊天有成命一章七句【序及蔡邕独断皆云郊祀天地之所歌也汉儒惑其説至苏子瞻辈犹引之以爲古者合祀天地之证夫郊社之分合代有不同纷如聚讼乃此诗止举天命而已何尝有一语言及于地而郝敬强爲之説曰古者冬至合祀天地于郊此诗颂昊天而不及地如人称父而不及母綂于尊也是则然矣然篇中成王二字当作何解岂成王可配天而郊祀之诗至康王时始有乎求其説而难通则不得不仍从贾郑唐韦之説谓成王云者言文武成此王功犹书言成王畏相者尔就如所云则郊祀天地之乐歌而盛称二后之功已自不伦若云以配祭故及之则惟文王有季秋大飨之配未闻武王曾配帝也推原其故皆繇毛郑辈定以颂爲成王之时周公所作康王而后不容有颂然则执竞篇以不显成康并言非明指成王诵康王钊而何善乎范蜀公之言曰扬雄所谓康王之时颂夸作于下班固亦谓成康没而颂声寝言自成康之后不复有见于颂也此可以破从前诸儒之瞽説矣朱子云昊天有成命之类便是康王诗而今却要解那成王做成王业费尽气力要从王业上説去不知怎生地乃申培説则以爲康王禘成王于明堂之诗即子贡传有缺文亦于祀成王下空二字而尚存一堂字盖亦同申培説之意不知其所谓禘者大禘乎吉禘乎大禘则成王无独配始祖所自出之理吉禘则于大庙不宜于明堂倘谓亦如严父配天之説乎果此礼世世可以通行则若厉若幽将何以处之愚已详晰此礼于清庙我将二小引之下有以深着其不然矣鄙儒无识僞作古书多见其不知量耳】<br />
　　下武康王祭成王庙受厘陈戒之诗【朱子云此诗有成王字当爲康王以后之诗愚按此与昊天有成命篇同爲一时之作知爲受厘陈戒诗者以昭兹来许二章知之】<br />
　　下【丰氏本作文】武维周世有哲【陆德明本作悊云又作喆】王【阳韵】三后在天王配于京【叶阳韵居良翻　赋也下堂下也武大武也周公作大武之乐象伐纣之事以管播其声又于庭中爲大武之舞皆在堂下故云下武文王世子云下管象舞大武大合众以事逹有神兴有德也祭綂曰夫大尝禘升歌清庙下而管象朱干玉戚以舞大武八佾以舞大夏此天子之乐也是皆所谓下武者也周礼大司乐职云舞大武以享先祖孔頴达谓七庙同用乐言先祖以总之不斥号諡则后稷文武兼亲庙亦在其中明先祖之文兼通诸庙也下武维周者言堂下奏大武之乐维我周有之也此大武之乐虽爲武王而作而积累有自因推原于世有哲王指下文三后也以追王故称王一説万尚烈云自古开国之君未有不以武者故汤必曰武汤亦曰武王高宗中兴亦必曰殷武亦曰武王是武之于君尚矣然武者未必能下也武而能下者周乎故曰下武维周其语意犹濬哲维商之云也何以言周之下武如太王来朝走马武也始而事狄既而避狄亦何下乎如王季其勤王家武也而王此大邦克顺克比亦何下乎如文王赫怒整兵武也而小心翼翼昭事上帝亦何下乎所谓下武维周此类是已虽近牵强理亦可通哲説文云知也上知天意之所向下知民心之所归惟德而已此其哲之实也三后毛传云大王王季文王也周自大王迁居周原国势渐盛其后虽有天下犹仍迁国之号遡肇基王迹者必自大王焉在天与周书兹殷多先哲王在天相类朱子云既没而其精神上与天合也王毛云武王也配者对立之义京郑云谓镐京也愚按周以京言则见其有天下矣周之当王已久至武王而后终其业故此在镐京者足以配彼在天者据时位而言也此章専美武王钱天锡云武王恢大綂基而曰克配其义可想陆燧云京字重看见化国爲天下有极难配处】　王配于京世德作求【尤韵亦叶虞韵举朱翻】永言配命成王之孚【虞韵亦叶尤韵芳尤翻　赋也世德谓先世之德依本篇经文但指三后言作説文云起也求犹索也当通作逑按康诰云我时其维殷先哲王德用康又民作求与此语意正相类严粲云武王所以能配三后于京者以其于先世之德能起而求之善继述也愚按三后之德积累已深醖酿已厚至于武王益加振扬而光大之天命之集自有不容己者此其所以称克配若使德不至而遏佚前光宜王而不王或图度天命不当王而王其负愧于三后多矣何配之有徐光启云三后事殷武王代纣功业不同顺逆相反然迹逆而理顺事异而心通三后而在牧野之举必不得以已也故诗颂武王曾无一语道其剏基立业恢拓前功而但曰配京求德见武王此举无非曲体先人克全孝道虽化家爲国变侯爲王实无分毫与前人谬戾孔子所称善继述意本此皆所以白圣人之心迹扶万世之名教周昌年云求有参经权通常变无方以求之意永言配命解见文王篇成王武王之子名诵鸟抱子曰孚取抱持不失之义武王受命繇于作求三后之德此武王之孝也再传成王克配天命与之相副则以成王亦潜孚于武王之德故耳武王述三后成王又能述武王故诗人长言以美之此章兼美武王成王按昊天有成命篇有成王不敢康之句朱子以爲康王以后祀成王之诗此诗明称成王其爲祀成王而作无可疑者与周书言维助成王德显及成王畏相等语不同】　成王之孚下土之式【职韵】永言孝思孝思维则【职韵　赋也下土兼臣民而言君尊如天故目四方之人爲下土式説文云法也成王潜孚于武王之德抱持不失故下土之人咸归心于成王而以之爲法谓遵其命服其化也韩诗外传云上不知顺孝则民不知返本君不知敬长则民不知贵亲禘祭不敬山川失时则民无所畏矣不教而诛则民不识劝也故君子修身及孝则民不倍矣敬孝达乎下则民知慈爱矣好恶喻乎百姓则下应其上如影响矣是以兼制天下定海内臣万姓之要法也明王圣主之所不能须防而舍也诗曰成王之孚下土之式礼记缁衣篇子曰禹立三年百姓以仁遂焉岂必尽仁大雅曰成王之孚下土之式按二书引诗之意皆谓上当以身教民之所取法者惟上耳然尚非此诗正旨此诗通章只宜以德之一字贯三后之所以造周武王之所以受命后嗣之所以守成皆此具也孝根于思谓之孝思即孚字意书曰奉先思孝则者裁制之义故亦训法维则属康王言诗人长言此成王之孝一本于其真切之思如此孝思乃后王之所当取法也与下土之式句判不相涉旧説合看甚误孟子赞舜孝而引此诗乃是就孝发论谓凡爲人子者所当取法耳此章专美成王】　媚兹一人应侯顺【家语淮南子定本俱作愼丰本作眘】德【职韵亦叶屋韵都木翻】永言孝思昭哉嗣服【屋韵亦叶职韵鼻墨翻　赋也媚説文云悦也一人毛云天子也孔云曲礼天子自称曰予一人言其天下之贵唯一人而已愚按观下文应侯二字则此指武王也应通作譍以言相答故爲感应之义侯诸侯也指武王昔日爲诸侯也左传云慈和徧服曰顺德即世德作求之德言天下之所以悦服武王当其爲诸侯之日即相与起而应之者亦顺其有作求三后之德耳此二句申美武王昭明嗣继服事也长言此成王之孝思与武王之德相爲孚契显明哉其能继续武王之事也此二句申美成王皆所以歆动康王也又大戴礼将军文子篇美顔渊荀子仲尼篇美吉人悉引此诗以其迂远太甚故置不録】　昭兹【汉碑丰本俱作哉】来许【叶麌韵火五翻后汉书注作慎】绳【后汉书注作愼】其祖武【麌韵后汉书注作父】于【音乌后同】万斯年受天之祜【麌韵　赋也此下二章以孝思勉康王而致其期望之意昭即上章昭哉嗣服之昭指成王也兹此也谓今日也来来康王也许説文云听也绳如绳索之相续不断故朱子以爲继也武指武王也武王乃康王之祖故称祖武按周颂武篇云嗣武受之亦单称武王爲武也于叹美辞受説文云相付也徐锴云取上下相受也祜説文云福也言成王嗣服之德于今爲昭我言及此康王尚来而听之当以成王爲法而继尔祖武王之德又叹而美之言果能如此则庶乎自今以往至于万年受天之福无有纪极矣篇中所举有三后有成王此独言绳其祖武者三后之德总会于武王即成王亦不过嗣武王之德耳绳武王则三后与成王悉包括其中矣周有天下自武至康已厯三世而积德不替如一日基厚则难倾根深则不拔万年子子孙孙永保民固其所也】　受天之祜四方来贺【个韵】于万斯年不遐有佐【叶个韵子贺翻赋也受天之祜语联上章当主后日子孙言贺説文云以礼相奉庆也朱子云朝贺也周末秦强天子致胙诸侯皆贺即此贺也四方来贺所谓四海之内悉主悉臣莫敢不来享莫敢不来王也遐説文云远也指万年言佐孔云助也谓助子孙説文无佐字本作左上从音左左手也谓以手相助下从工其所作爲也会意今文书皆作左书左皆作佐言王诚能绳祖德而使后人蒙业而安则自今日而遥计及万年吾王之于子孙不亦远有所佐助乎一説遐即指四方有佐即指来贺言四方之远皆爲我周之屏翰也亦通韩诗外传云成王之时有三苗贯桑而生同爲一秀大几满车长几充箱成王问周公曰此何物也周公曰三苗同一秀意者天下殆同一也比期三年果有越裳氏重九译而止献白雉于周公道路悠远山川幽深恐使人之未达也故重译而来周公曰吾何以见赐也译曰吾受命国之黄髪日久矣天之不迅风疾雨也海不波溢也三年于兹矣意者中国殆有圣人盍往朝之于是来也周公乃敬求其所以来诗曰于万斯年不遐有佐黄佐云武王之道继述而已然应侯顺德大着于当时受祜有佐可及于后世效验之文如此能配三后有以哉后之谓汉家自有制度者守汉法也喜观贞观政要者守唐法也惜乎汉唐之非法也大甲视乃烈祖而诸侯咸归武丁监于成宪而编髪来朝孝思维则也陆燧云孝者通乎天人贯乎今古在武王爲求德在子孙爲绳武在今日爲媚兹在万年爲有佐分量岂小哉】<br />

                    <br>
                        　　下武六章章四句【子贡传申培説丰氏本篇名俱作大武　申培説以爲康王大禘报祀成王奏大武六成既毕受厘陈戒之诗今按申説近之然祭礼有五禘郊祖宗报既曰大禘矣又曰报祀何也且大禘之礼禘其祖之所自出而以其祖配此诗所称无及帝喾之事恶在具爲大禘乎序则云继文也武王有圣德复受天命能昭先人之功焉专主武王言己不得诗意况继文二字尤无义味不过以此诗篇次糸灵台后灵台爲文王诗而此诗继之谓之继文耳后人或从而爲之説谓周家世崇文德今言下武者武王之贱武也贱武所以继文也夫武王以武得天下且制爲大武之乐以示子孙而乃谓其贱武何欤又子贡传及申培説俱以下武作大武邹忠谀之谓此即大武之乐章则武赉桓诸篇将安所置之二书皆僞出其以下武爲大武犹之朱子以下武爲文武也皆求下之解而不得者也乃传又以此爲训成王之诗则愚将执祖武二字正之知此诗作于康世不作于成世明矣】<br />
　　噫嘻康王春祈谷也既得卜于祢庙因戒农官【家语定公问于孔子曰寡人闻郊而莫同何也孔子曰郊之祭也迎长日之至也大报天而主日配以月故周之始郊其月以日至其日用上辛至于启蛰之月则又祈谷于上帝此二者天子之礼也鲁无冬至大郊之事降杀于天子是以不同也公曰天子之郊其礼何可得闻乎孔子对曰臣闻天子卜郊则受命于祖庙而作于祢宫尊祖亲考之义也卜之日王亲立于泽宫以听誓命受教谏之义也既卜献命库门之内所以戒百官也太庙之命戒百姓也郊特牲疏云作于祢宫者作灼也祢宫祢庙也先告祖受命又至祢庙卜之也考亦祢也尊祖故受之命命宜繇尊者出亲祢故作是事事宜就亲近之也左襄七年夏四月三卜郊不从孟献子曰吾乃今而后知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也谷梁传云自正月至于三月郊之时也我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣郊三卜礼也四卜非礼也五卜强也陈祥道云考之于礼卜筮不过三则僖襄之四卜郊成之五卜郊其爲非礼与强可知也然明堂位曰孟春乘大路祀帝于郊配以后稷左氏曰啓蛰而郊郊而后耕则鲁郊固在夏之孟春矣啖助曰以周二月卜三月上辛不吉则卜中辛又不吉则卜下辛此説是也谷梁谓自夏正至三月郊之时也皆卜上辛然考之仪礼少牢馈食筮旬有一日若不吉则及远日又筮日如初曲礼曰旬之外曰远日是古人逾旬则卜未闻逾月乃卜也愚按左传谷梁及陈氏礼书所云正月二月三月四月皆主周正而言古者一歳郊祀凡再冬至之郊爲报本也建寅之郊爲祈谷也建寅之郊用卜而冬至之郊不用卜盖以礼文徴之郊特牲云郊之用辛也周之始郊日以至家语亦云周之始郊其月以日至其日用上辛所谓始郊者对建寅之郊而言日不取至日而定用上辛此以知冬至之郊不用卜也月令云孟春之月天子乃以元日祈谷于上帝乃择元辰天子亲载耒耜躬耕帝籍甲乙丙丁等谓之日子丑寅卯等谓之辰元之爲言善也日必须十辰必须择据春秋言卜郊者皆祈谷之郊此以知惟建寅之郊用卜也然祈谷卜郊仍以辛日爲主则啖助之説较之谷梁爲近三辛推移要不出建寅一月若三卜不从则孟献子所云既耕之后亦可无用郊爲矣日所以必取辛者郑谓取人君斋戒自新之义陈祥道则谓社用甲者日之始郊用辛者干之方生物者社也故用甲成功者天也故用辛理皆可通若元辰之择旧説谓用亥日以隂阳式法正月亥爲天仓合于耕事皇氏又云正月建寅日月防辰在亥俱未知然否愚所以定噫嘻之诗爲咏祈谷卜郊之事者以篇中专言劝农而章首有成王昭假之语明此诗作于康王之世乃主作祢宫而言不然周自后稷以农事开国即欲勅农官何不于始祖之庙举始祖爲辞而顾于成王何取乎序及蔡邕独断亦皆云春夏祈谷于上帝之所歌也此説相传必非无本今观诗中虽言耕事而絶无一语及祈谷者惟章首二语以爲作祢宫乃与孟春祈谷相涉耳然孟春仲夏虽皆有祈谷而礼各不同仲夏大雩帝用盛乐以祈谷实无作祢宫之事序不应兼夏而言疑传説之误或夏字衍也又竹书载康王三年申戒农官告于庙是诗之作其在此时乎】<br />
　　噫嘻成王既昭假【丰氏本作格】尔【纸韵】率【韩诗作帅】时农夫播厥百谷【叶宥韵居侯翻】骏【陆德明本作浚】发尔私终三十里【纸韵】亦服尔耕十千维耦【叶宥韵牛遘翻里与尔叶耦与谷叶盖辘轳体赋也噫説文云饱食息也嘻本作譆説文云痛也今皆以爲叹声郑云噫嘻有所多大之声也孔颖达云孔子见顔渊死曰噫天丧予成汤见四面罗者曰嘻尽之矣则噫嘻皆是叹声作者有所襃多美大而爲声以叹之也成王名诵康王父也既者已事之辞昭明也假通作徦説文云至也尔尔农官也以率时农夫之语推之可见与下文尔私尔耕两尔字不同彼尔谓农夫也康王将祈谷于上帝先灼祢宫既得吉卜郊且有日乃召农官叹息而告之曰祈谷而郊重事也顷者卜日于我成王受命如响是我成王于冥冥之中其神灵贯彻已昭昭至于尔之所事矣尔农官可不思所以副成王之意乎率是农夫以下勅勉农官之辞也率通作□説文云将□也盖綂领士卒以行者故有綂领之义时之言是音之近也农夫耕甿也郑氏以尔雅训田畯爲农夫谓是主田之吏今按七月篇云嗟我农夫我稼既同上入执宫功此岂田畯之谓乎播説文云种也百谷解见七月篇薛君云谷类非一故言百也骏当依陆本通作浚説文云抒也徐锴云取出之也愚按此即浚井之浚谓浚田使深取土出之即下文言发孟子所谓深耕是也发犹起也郑以爲伐也孔云冬官匠人云一耦之伐伐发地也以耜击伐此地使之发起也私毛云民田也朱子云此必乡遂之官司稼之属其职以万夫爲界者沟洫用贡法无公田故皆谓之私漳州陈安卿云周制国中乡遂之地用贡法田不井授但爲沟洫一夫受田百亩与同沟之人通力合作计亩均收大率十而赋其一终郑云竟也万尚烈云无遗地之谓但言三十里者郑云周礼曰凡治野田夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路计此万夫之地方三十三里少半里也孔云周礼以万夫爲限与此十千相当又计此万夫之地一夫百亩方百步积万夫方之是广长各百夫以百乘百是万也既广长皆百夫夫有百步三夫爲一里则百夫爲三十三里余百步即三分里之一爲少半里是三十三里又少半里也愚按古者六尺爲步广一步长百步曰亩四方长广皆百步曰百亩一亩之田实积百步而方十步一夫之田实积百亩而方十亩万夫之田四方纵横计之各百夫也以一方百步之亩积之三百步爲一里百夫之长万步计得三十三里零言三十里举成数耳赵颐孙云按遂人云十夫有沟百夫有洫窃意乡遂之地在近郊远郊之间六军之所从出必是平原广野可画爲万夫之田有沟有洫又有涂路也又陈祥道云考工记匠人爲沟洫广尺深尺谓之甽田首倍之广二尺深二尺谓之遂九夫爲井井间广四尺深四尺谓之沟方十里爲成成间广八尺深八尺谓之洫方百里爲同同间广二寻深二仞谓之浍郑康成以匠人有甽遂沟洫浍之制而多寡与遂人异故言采地制井田乡遂公邑制沟洫又谓乡遂公邑之吏或促民以公使不得恤其私诸侯専国之政或恣爲贪暴税民无艺故畿内用夏贡邦国用商助贾公彦之徒遂以载师自国中园防以至甸稍县都皆无过十二是乡遂及四等公邑皆用贡而无助以明乡遂特爲沟洫而已然先王之爲井田也使所饮同井所食同田所居同廛所服同事出入相友守望相助疾病相扶持乡遂六军之所寓庸岂各授之田而不爲井法乎大田之诗言曾孙来止而歌雨我公田遂及我私噫嘻之诗言祈谷于上帝而歌骏发尔私终三十里亦服尔耕十千维耦周官遂人言兴锄旅师有锄粟此乡遂井田之事也孟子曰乡田同井请野九一而助则乡遂之爲井田可知矣先王之时上以仁抚下下以义事上以仁抚下故先民而后公则骏发尔私是也以义事上故先公而后已则雨我公田遂及我私是也又私田稼不善则非吏公田稼不善则非民庸有乡遂公邑之吏促民以公使不恤其私者乎小司徒九夫爲井匠人亦九夫爲井井间有沟自井地言之也遂人十夫有沟兼沟涂言之也然遂人百夫有洫而匠人十里爲成成间有洫则九百夫之地遂人千夫有浍而匠人百里爲同同间有浍则九万夫之地其不同何耶成间有洫非一成之地包以一洫而已谓其间有洫也同间有浍非一同之地包以一浍而已谓其间有浍也成与同地之广者也洫与浍沟之大者也于成举洫于同举浍亦其大略云尔按此説甚辨并存之亦郑训爲大朱训爲皆愚按从郑説则当通作奕然二説俱通服郑云事也耕説文云犂也字从耒从井耒所以犂古者井田故从井亦服尔耕者言使之皆从事于耕也十千者一川之内万夫之数也疏义云一里三夫十里三十夫三十里则九十夫又三里则九夫又三分里之一则一夫合爲百夫纵横皆百夫则万夫也此盖以百乘百以三十三里有奇乘三十三里有奇之法也耦汉志注云并两耜而耕也考工记云耜广五寸二耜爲耦説文云耒广五寸爲伐二伐爲耦季本云古之耕者步百爲亩亩爲三畎广尺深尺耜广五寸以二人并耕左右起土其深者爲畎高者爲垅也胡一桂云十千维耦者盖万夫合耦而耕实五千耦耳按周礼遂人职云以兴耡利甿里宰职云以歳时合耦于耡旅师职云掌聚野之耡粟而用之兴耡者谓鼓舞作兴之使之通力合作也合耦者谓配合其力相等者爲之俾强不独劳弱不独逸也耡粟者谓有兴耡合耦不至者则罚之粟以备赈恤之用也古者未有以牛挽犂之法故须用两人并耕如此上言骏发尔私终三十里则各言之人人发起其私田至竟三十里之内无一亩而不然説文所谓一耒之伐也此言亦服尔耕十千维耦则对言之一人各有一耦以举耕犂之事尽万夫而皆然考工所谓二耜之耦也耒耜共爲一器柄曲木曰耒耒端曰耜説文考工偶举其一耳欲播种必先深耕故惓惓及此又季云一夫百亩亩百步百亩之田纵横各百步积之得万步以三百步爲里法约之得三十三里三分里之一言三十者举成数也田一面百步计之爲一亩以千步计之则爲阡阡爲十亩是百亩之田爲十阡也十阡之内以耦耕之是百亩爲一耦也按据此説则三十里十千皆但主一夫百亩而言于算法亦似可通但古人文辞质确不应诙诡若此孟子曰方里而井井九百亩一夫之田不过方一里中九分之一而乃张之爲三十余里可乎】<br />
　　噫嘻一章八句【朱子以爲亦戒农官之词则此诗宜在雅不宜在颂辨已在臣工篇矣申培説谓康王孟春祈谷于东郊以成王配享之诗愚不知成王配享祈谷载在何典闻以后稷配矣未闻以祢配也岂亦将依仿于明堂严父之説耶诞妄如此大是可笑子贡传阙文】<br />
　　甘棠思召公也【序云美召伯也召伯之教明于南国按韩诗外传云昔者周道之盛召伯在朝有司请营召以居召伯曰嗟以吾一身而劳百姓此非吾先君文王之志也于是出而就蒸庶于阡陌陇亩之间而听断焉召伯暴处远野庐于树下百姓大悦耕桑者倍力以劝于是歳大稔民给家足其后在位者骄奢不恤元元税赋繁数百姓困乏耕桑失时于是诗人见召伯之所休息树下美而歌之刘向説苑云召公述职当桑蚕之时不欲变民事故不入邑中舍于甘棠之下而听断焉陜间之人皆得其所是故后世思而歌咏之汉书王吉传云昔召公述职当民事时舍于棠下而听断焉是时人皆得其所后世思其仁恩至虖不伐甘棠史记燕世家云召公之治西方甚得兆民和巡行乡邑有棠树决狱政事其下自侯伯至庶人各得其所无失职者召公卒民人思召公之政懐棠树不敢伐歌咏之焦氏易林云大树之子百条共母当夏六月枝叶盛茂鸾鳯以庇召伯游暑数説不一然总以见召伯之德入人之深故序谓召伯之教明于南国也左昭二年晋侯使韩宣子来聘公享之季武子赋甘棠宣子曰起不堪也无以及召公孔颖达云召伯食采文王时爲伯武王时故乐记曰武王伐纣五成而分陜周公左召公右是也郑以此篇所陈巡民决讼皆是武王伐纣之后爲伯时事以经云召伯即此诗召公爲伯时作也若文王时与周公共行王化有美即归之于王诗人何得感文王之化而曲美召公哉武王之时召公爲王官之伯故得美之因诗系召公故録之在召南愚按郑谱谓文王受命作邑于丰乃分岐邦周召之地爲周公旦召公奭之采地分施政教于雍凉荆豫徐扬六州而采其诗爲风愚终不能无疑周召二公至武王时乃始辅佐在文王时未尝用事也故书君奭乃周召对语之辞其厯举文王之臣惟曰虢尗闳夭散宜生泰顚南宫适及武王时虢尗先死则曰武王惟兹四人尚迪有禄而已周召之分陜而治在武王得天下之后而甘棠颂召伯之诗又当在康王之时考竹书召公以康王二十四年薨诸书皆谓召公没后始作此诗故孔丛子载孔子曰吾于甘棠见宗庙之敬也左定九年郑驷歂杀邓析而用其竹刑君子谓子然于是不忠用其道不弃其人诗云蔽芾甘棠勿翦勿伐召伯所茇思其人犹爱其树况用其道而不恤其人乎子然无以劝能矣襄十四年晋士鞅言乐黡汰虐已甚犹可以免盖武子之子也秦伯问故对曰武子之德在民如周人之思召公焉爱其甘棠况其子乎刘歆庙议以爲思其人尚爱其木况宗其道而毁其庙乎绎前数説则此诗因召公已殁而作尤其彰明较著者不但非作于文王之时亦非作于武王之时矣邹忠云周公先以成王二十一年薨旧説二南皆爲文王诗周公所集以明德化之盛亦正未可泥耳】<br />
　　蔽芾【韩诗外传作茀】甘棠勿翦【韩诗作刬汉书作鬋丰氏本作□】勿伐【叶队韵符废翻亦叶泰韵蒲盖翻】召【汉书作邵】伯所茇【叶队韵放吠翻亦叶泰韵博盖翻説文读诗记并作废赋也蔽説文云蔽蔽小草也一云薆也又云奄也齐语使海干有蔽注云可依蔽也芾説文云草木盛貌今以蔽芾二字连言盖阴翳茂盛之意甘棠郭璞云今之杜梨也陆玑云棠梨也按尔雅云杜赤棠白者棠樊光云白者爲棠赤者爲杜陆佃云草木虫鱼疏以爲赤棠与白棠同尔但子有赤白美恶子白色爲白棠甘棠也赤棠子澁而酢无味俗语曰澁如杜是也字説云诗言蔽芾甘棠以杜之美言有杕之杜以棠之恶言説诗者以意逆志乃能得之九域志云召伯甘棠树在陜州府署西南隅翦通作剪説文云齐断也伐释文云斩木也谓斩伐其枝曰勿者是惓惓爱防而不忍伤之故词若相戒言不但剪其根干不可虽伐其枝条亦不可也思人爱物与覩物思人二意俱有召地名召公奭采邑也史记燕世家云与周同姓皇甫谧云文王之庶子胜殷后封于北燕留周佐政食邑于召辅成王康王卒諡曰康长子继燕支子继召按左传富辰言文之昭十六国无燕似不足信丰熈以爲王季庶子亦不知何所本也茇通作废説文云舍也徐锴云今诗周礼皆借作茇郑云草舍也周礼夏官教茇舍注云草止之也军有草止之法孔云茇者草也草中止舍故云茇张文潜云召公爲天子之大臣中分天下而治之而治事临务至出于草野田亩草木之间宜若不知体矣然古人惟不敢遗一人故能康一家不敢遗一家故能王一国尝读西汉书见循吏传如美宣召信臣之徒其治郡邑事无大小一一立法曲有制度至于躬行田野不少休息未尝不爱其知爲政之理竭力勤事而至诚爱其氏也考索云周南天子所都周公不得专有其美召公专主诸侯则南国之教得以称召伯也在易二与四同功而异位二多誉远也四多惧近也周公近召公远有诗无诗此其异与苏辙云周公在内近于文王虽有德而不见则其诗不作召公在外远于文王功业明着则诗作于下此理之最明者也】　蔽芾甘棠勿翦勿败【叶泰韵乌外翻丰本作防】召伯所□【叶泰韵丘盖翻原愒字今文作憇释文丰本俱作愒赋也败谓残壊之□本作愒説文云息也】　蔽芾甘棠勿翦勿拜【叶霁韵变制翻】<br />

                    <br>
                        　　【广韵作扒】召伯所説【叶霁韵输芮翻尔雅注丰本俱作税陆德明本作脱　赋也拜説文云首至地也钱氏云谓攀下也攀下其枝如人之拜严粲云谓低屈之挽其枝以至地也程大昌云三章皆曰勿翦翦者断也勿拜则不止不翦且不敢屈其枝而垂之敬之至也孟子论天下易事曰爲长者折枝即肢体之肢与木枝一义则拜者折枝之谓也严云始则相戒不可斩伐而去之中则相戒岂特不可斩伐但残壊之亦不可终则相戒岂特不可残壊但低屈之亦不可爱之愈深防之愈至也説説文云释也后人作悦即此字言此树爲召公所喜悦也太史公云召公奭可谓仁矣甘棠且思之况其人乎燕社稷血食者八九百歳于姬姓独后亡岂非召公之烈耶】<br />
　　甘棠三章章三句【子贡传谓召康公勤于劳民燕人懐之赋甘棠申培説亦谓燕人追美召公之诗按李德裕宋齐丘论有曰燕人之思召伯甘棠勿翦似相脗合然他无所出直是见召公其后封燕故耳燕诗别无入国风不如还诸召南之民之爲得也】<br />
<br />
<br />
<br />
<br />
<br />
　　诗经世本古义卷十一<br />
　　钦定四库全书<br />
　　诗经世本古义卷十二<br />
　　明　何楷　撰<br />
　　周昭王之世诗二篇<br />
　　执竞祭成康也昭王之世始以成康备七庙此其日祭之诗也【朱子云此昭王以后之诗昭王名瑕成王孙康王子按天子庙制先儒所説不同有谓代各异制者礼纬稽命证及春秋钩命决皆云唐虞五庙亲庙四始祖庙一夏四庙至子孙五殷五庙至子孙六周六庙至子孙七注谓夏太祖无功而不立惟禹与二昭二穆故五殷契爲始祖汤爲受命王各立其庙与亲庙四故六周以后稷始封文王武王受命而王是以三庙不毁与亲庙四故七也有主四庙之説者丧服小记云王者立四庙今按四庙即谓高曽祖考四亲庙南齐志云先儒説高祖以下五世亲尽故亲庙有四也有主五庙之説者汉匡衡云在昔帝王承宗庙之休典取象于天地天序五行人亲五属天子奉天故率其意而尊其制是以禘尝之序靡有过五受命之君躬接于天万世不坠继烈以下五庙而迁上陈太祖间歳而祫其道应天故福禄永终韦成等四十四人奏云礼王者始受命诸侯始封之君皆爲太祖以下五庙而迭毁毁庙之主藏乎太祖五年而再殷祭言一禘一祫也祫祭者毁庙与未毁庙之主皆合食于太祖父爲昭子爲穆孙复爲昭古之正礼也祭义曰王者禘其祖自出以其祖配之而立四庙言始受命而王祭天以其祖配而不爲立庙亲尽也立亲庙四亲亲也亲尽而迭毁亲疏之杀示有终也周之所以七庙者以后稷始封文王武王受命而王是以三庙不毁与亲庙四而七非有后稷始封文王受命之功者皆当亲尽而毁成王成二圣之业制礼作乐功德茂盛庙犹不世以行爲諡而已郑亦同是説马融申郑之意谓天子七庙者有其人则七无其人则五若诸侯庙制虽有其人不得过五也有主七庙之説者礼器云有以多爲贵者天子七庙孙卿云有天下者事七世家语子羔问尊卑立庙制孔子云礼天子立七庙诸侯立五庙大夫立三庙谷梁传亦云天子七庙诸侯五刘歆云天子七日而殡七月而葬诸侯五日而殡五月而葬此丧事尊卑之序也与庙数相应故德厚者流光德薄者流卑然七庙亦有二説王制云天子七庙三昭三穆与太祖之庙而七而祭法则云王立七庙曰考庙曰王考庙曰皇考庙曰显考庙曰祖考庙皆月祭之远庙爲祧有二祧享尝乃止王肃依据王制而兼取二祧之文谓天子七庙者高祖之父及高祖之祖庙爲二祧并始祖及亲庙四爲七朱子爲之图説又颇异王肃其大防谓太祖百世不迁一昭一穆爲宗亦百世不迁二昭二穆爲四亲庙亲尽迭毁其制则外爲都宫内各有寝庙别有门垣太祖在北东向左昭右穆以次而南六庙亲尽则毁而递迁昭常爲昭穆常爲穆祔昭则羣昭皆动而穆不移祔穆则羣穆皆移而昭不动且引书穆考文王诗率见昭考及左传文之昭也武之穆也以爲证盖文爲穆则文之孙及孙皆穆其子与曾孙皆昭也武爲昭则武之孙及孙皆昭其子与曾孙皆穆也既创此六庙之后其新陟王之升祔者昭入于昭穆入于穆截然不可紊此立庙之制也诸侯大夫其迁毁之次与天子同仪礼所谓以其班祔檀弓所谓祔于祖父者也有主七庙之外宗无定数之説者王肃云周之文武受命之王不迁之庙权礼所施非常庙之数殷之三宗宗其德而存其庙亦不以爲数王舜刘歆亦云左氏传曰名位不同礼亦异数自上以下降杀以两礼也七者其正法数可常数者也宗不在此数中宗变也苟有功德则宗之不可预爲设数故于殷太甲爲太宗太戊曰中宗武丁曰高宗周公爲无逸之戒举殷三宗以劝成王繇是言之宗无数也然则所以劝帝者之功德博矣而郑非之谓七庙自夏及周少不减五多不过七礼器曰周旅酬六尸一人发爵则周七尸七庙明矣今使文武不在七数岂礼也哉故卢植尹更始皆云天子七庙据周也又石渠论白虎通云周以后稷文武特七庙张融亦云曽子问孔子説周事而云七庙无虚主若王肃数高祖之父高祖之祖庙与文武而九主当有九孔子何云七庙无虚主乎其后唐明皇剏立太庙九室胡致堂深非之云宗庙之礼繇子孙不忘而建不忘者仁也或七庙或五庙或三庙者礼也其有功德无功德非子孙所当祔祧而隆杀之也是故天子七庙而已矣有祧焉不患其数盈也有禘焉不患其乏飨也明皇始爲九庙何所取乎以爲有功德之庙不毁则九亦安足以尽之一断以先王之礼无敢损益于其间是则礼之尽也愚尝合众説而折衷之四庙习其近而忘其远五庙沿其同而昧其别七庙斯尽制矣而无以处夫有功德而亲尽者至如朱子谓初立一昭一穆亦百世不迁则苟非德如文武安足以当之故不如宗无常数之説于理爲长若拘摹文武二世室之制定爲九庙则不经之甚者也陈祥道云天子七庙诸侯五庙自虞至周之所不变也是故虞书禋于六宗以见太祖周官守祧八人以兼姜嫄之宫则虞周七庙可知矣伊尹言七世之庙商礼也礼记荀卿谷梁皆言天子七庙不特周制也则自虞至周七庙又可知矣然存亲立庙亲亲之至恩祖功宗德尊尊之大义古之人思其人而爱其树尊其人则敬其位况庙乎法施于民则祀之以劳定国则祀之况祖宗乎于是礼以义起而商之三宗周之文武汉之孝文孝武唐之神尧文皇其庙皆在三昭三穆之外厯世不毁此所谓不迁之庙非谓祧也郑康成之徒以周制七庙文武爲二祧亲庙四而已则文武不迁之庙在七庙内是臆説也王肃圣证论曰礼自上以下降杀以两使天子诸侯皆亲庙四则是君臣同等尊卑不别也又王祭殇五而下及无亲之孙上不及无亲之祖不亦诡哉王舜刘歆论之于汉韩退之论之于唐皆与肃同盖理之所在者无异致也又云父昭子穆而有常数者礼也祖功宗德而无定法者义也故周于三昭三穆之外而有文武之庙鲁于二昭二穆之外而有鲁公之世室观春秋传称襄王致文武胙于齐侯史记称显王致文武胙于秦孝公方是时文武固已远矣襄王显王犹且祀之则其庙不毁可知矣家语孔子在陈闻鲁庙火曰其桓僖乎以爲桓僖亲尽无大功德而鲁不毁故天灾之其言虽涉于怪而理或有焉若然则鲁公之室在所不毁可知矣王舜刘歆王肃韩退之之徒皆谓天子祖功宗德之庙不在七世之列特郑康成以周礼守祧有八人小记王者立四庙则谓周制七庙文武爲二祧亲庙四而已是不知周公制礼之时文武尚爲近庙其所以宗之之礼特起于后代也果所以宗之者在七庙内使继世祖先同有丰功盛德不下文武复在可宗之列则亲庙又益杀乎理必不然祭法曰远庙爲祧则祧者兆也天子以五世六世之祖爲祧所谓有二祧是也诸侯以始祖爲祧所谓先君之祧是也郑氏以祧爲超去之超误矣既曰祧矣又以文武爲不毁之祧何耶详观数説而七庙之义又益明矣然周自武王受命七庙自后稷而下始自何代经无明文以周礼考之守祧奄八人注疏谓天子七庙通姜嫄爲八庙庙一人故八人也是固然矣夏官仆职又云掌五寝之埽除粪洒之事祭祀修寝郑注则谓五庙之寝也前曰庙后曰寝周天子七庙惟祧无寝易氏以郑説爲误成王之时七庙虽立而未备以天子之礼致六享者五后稷大王王季文武此爲五庙五寝也愚按易氏之言深爲可信唐中宗时太庙亦仅有六室周之追王止于大王则自大王而上皆不得登于七庙之列及成康殁而周始备七庙是则执竞之诗所爲作也然成王崩周人祀之于庙则有昊天有成命及下武二诗而康王祀庙之诗无闻焉执竞之诗爲成康作但一诗而以二王并言则又心疑之已乃恍然悟曰此即所谓日祭之诗也周语祭公谋父曰先王之制邦内甸服邦外侯服侯衞宾服蛮夷要服戎翟荒服甸服者祭侯服者祀宾服者享要服者贡荒服者王日祭月祀时享歳贡终王先王之训也刘歆以爲去事有杀故祖祢则日祭曾高则月祀二祧则时享坛禅则歳贡大禘则终王德盛而游广亲亲之杀也弥远则弥尊故禘爲重矣韦昭説大都相合而楚语观射父亦曰古者先王日祭月享时类歳祀诸侯舍日卿大夫舍月士庶人舍时汉初陵园中各有寝便殿日祭于寝月祭于庙时祭于便殿寝日四上食庙歳二十五祠盖犹存古意至唐贞元时中书舍人武儒衡议曰日祭者荐新也言物有可荐则荐之不必卜择时也故叔孙通云古有尝果今樱桃方熟可以爲献繇是惠帝取以荐宗庙是不卜日矣当叔孙通之言且曰有尝果足明古礼非汉制也月享者告朔也论语子贡欲去告朔之饩羊孔子以爲不可则告朔必具牲牢明矣春秋又讥闰月不告朔犹朝于庙此则月祭殷周已降皆有之也荐园寝者始于秦代汉氏因之而又改人君三年之制以日易月丧纪既以二十七日而除则朔望奠酬不复亲执故既葬之后移之园陵又诸陵祠殿月游衣冠既象平生务从丰洁所以陵寝朔望上食与太庙日祭月享本防不同朱子云左氏言特祀于寝而国语有日祭之文是主复寝犹日上食矣然主既复寝则其几筵未知当俟临祭而后设耶或常设而不除也今按日祭之典虽于他经无所见而国语两及之刘歆韦昭辈皆爲推明其説则古有此礼矣五经异义亦云谨按叔孙通宗庙有日祭之礼自古而然也然则成于昭爲祖康于昭爲祢执竞之诗当是于日祭上食时歌之故以二王并言篇中于八音独举金革石竹四者亦可见其与大祭祀不同故于音有所不备也】<br />
　　执竞【周礼注作傹】武王【阳韵】无竞【五经文字作倞】维烈不【丰氏本作丕】显成康【阳韵】上帝是皇【阳韵】自彼成康【见上】奄有四方【阳韵】斤斤其明【叶阳韵谟郎翻　赋也执郑云持也竞通作倞説文云强也执竞以德之刚言敬胜怠义胜欲纯守此心如执持而不失者然易所谓自强不息是也此诗本爲祭成康作而以武王发端者原我周有天下之所自始也无竞维烈以兴王之功业言烈本火猛之义功之光且盛者亦以烈名之言武王功业着盛莫能与之争强也李氏云观武王伐纣而得天下拱揖指挥虽强暴之国莫不趋使一戎衣而天下大定则其功烈爲莫强矣周昌年云功业皆德性中作用有是德故有是功朱克升云刚健而加悠久乃能成莫大之功武王承肃将之志十三年始一怒而安天下养勇非一日宜其功烈之无竞矣不通作丕説文云大也显者头明饰之义故尔雅训爲见郑训爲光也丕显亦以德言成之日就月将学有缉熙于光明康之敬忌天威对扬文武之光训是也上帝即天也程子云以形体言谓之天以主宰言谓之帝皇朱子云君也成王康王有丕显之德故天命之继世以君天下也徐士彰云创业之君开天辟地其爲天心之所属有不待言至于守文之主类多凭藉旧业耳今成康以德凝命是其爲君亦天作之与武王之聪明作后不殊也自彼者追数昔日之辞奄説文云覆也大有余也奄有四方者居高位以临四方如天之覆然也斤斤其明亦以业言斤斤尔雅云察也舍人云物情详之察也孙炎云重愼之察也按斤者所以权轻重之数十六两爲斤班固以爲斤者明也十六两者四时乘四方之象以斤斤言明者礼乐刑政所以流布之四方者纤悉毕具锱铢不爽察之义也一説谓明察如斧斤之断亦通愚疑斤只当通作昕説文云旦明日将出也周之方兴亦如明初出地之象故拟之曰昕昕耳以兼举成康故重言之】　钟鼓喤喤【阳韵汉书风俗通俱作锽锽】磬筦【风俗通陆德明本俱作管】将将【叶阳韵资良翻汉书作锵锵説文作□□风俗通作鎗鎗】降福穰穰【阳韵】降福简简【叶铣韵九件翻】威仪反反【叶先韵甫脔翻潜夫论作板板】既醉既饱福禄来反【见上　赋也上章颂成康之德业至此乃言日祭之事八音中独举钟鼓磬筦四者皆燕乐所用也喤当依汉书当作锽説文云钟声也筦陈云笙之筦也将当依説文通作□云行貌按周礼钟师掌金奏凡祭祀飨食以钟鼓奏燕乐磬师掌教燕乐之钟磬笙师凡祭祀飨射共其钟笙之乐燕乐亦如之此诗言日祭上食之礼非大祭祀意但与享食礼同故止用燕乐而燕乐所用之器其见于周礼者惟有钟鼓及钟磬钟笙四者而已四器以钟爲主郑解金奏之乐谓先考钟次击鼓鼔与钟相间爲节所先闻者钟声耳故诗但以锽锽爲言锽锽者钟声也按大司乐职云王大食三宥皆令奏钟鼓日祭上食犹之乎大食也其奏钟鼔宜矣钟磬者应钟之磬钟笙者应钟之笙钟先作而磬笙自后从之如人之行而相就者然故説文引此诗曰磬筦□□荀卿所谓从以磬管是也荀子云鼓大丽钟统实磬亷制鼓似天钟似地磬似水又竹音亦有名管者然与钟鼓磬相聚爲类则于经无文陈亦知此筦爲笙之筦矣而但泥笙磬同音之説谓钟与鼓应则磬当与筦应今考周礼眂了掌击笙磬固应笙之磬也而无燕乐用之文诗不应错举及之不敢从也陈云先王之交鬼神也非祭则祀祭之以其物有养而亲之之意所以致爱也祀之以其道有止而宁之之意所以致敬也燕之爲礼虽与祭祀不同要之亦不过致爱敬而已降説文云下也穰説文云黍□已治者按□乃黍茂盛之义故借爲谷丰稔之貌诗丰年穰穰史穰穰满车是也日祭之礼即唐武儒衡所云荐新者如月令所载荐麦荐黍荐谷荐稻之类故祖考降以穰穰之福俾其时和年丰也汉书云万物不夭天地顺而嘉应降降福穰穰之谓也简通作柬説文云分别之也犹简在之简威仪反反与宾之初筵解同祭太数则易黩每行礼之时必周详反顾式礼莫愆也既醉既饱谓神享之也福禄者广言之凡诸福之物皆是万尚烈云反乃出乎尔反乎尔之反即楚茨云报以介福也承上言日祭之礼既行则祖考当降以穰穰之福然此福之降非妄施也先于冥冥之中用其简阅果其威仪克谨则神歆其祭方且报以无限之福禄不徒穰穰而已王符云德义无违神乃享鬼神受享福祚乃隆故诗云降福穰穰降福简简威仪板板既醉既饱福禄来反此言人德义茂美神歆享醉饱乃反报之以福也又荀子云上得天时下得地利中得人和则财货浑浑如泉源汸汸如河海暴暴如丘山不时焚烧无所藏之夫天下何患乎不足也故儒术诚行则天下大而富使有功撞钟击鼓而和诗曰钟鼓喤喤磬筦将将降福穰穰降福简简威仪反反既醉既饱福禄来反此之谓也韩诗外传云重色而成文累味而备珍则圣人所以分贤长明贵贱故道得则泽流羣生而福归王公泽流羣生则下安而和福归王公则尊而荣百姓皆怀安和之心而乐戴其上夫是之谓下治而上通下治而上通颂声之所以兴也诗曰降福简简威仪反反既醉既饱福禄来反以上二条俱影响傅防全与诗旨无涉】<br />

                    <br>
                        　　执竞二章章七句【旧作一章十四句　桓寛盐铁论云周文武尊贤受谏敬戒不殆纯德上休神只相贶诗云降福穰穰降福简简夫篇中第言武王未尝及文王也而以文武并称于论疏矣序及蔡邕独断皆云祀武王之所歌也然不显成康自彼成康等语当作何解毛传强爲之説曰成大功而安之也如此诂字岂成文理即苏辙亦谀其説谓周之奄有四方不自成康之时朱子辟之云此以辞害意之失皇矣之诗于王季章中盖已有此句矣又岂可以其太早而别爲之説耶夫成康明是二王之諡然如依序则固祀武王之诗也而下及成康何欤范蜀公有云祀武王而述成康见子孙之善继也吕泾野亦谓自成康以来其功则能崇天下其德能和敬以奉祭祀武王其必享之是于説亦似可通矣然既以成康二王爲言则此诗必作于昭王之世周公当成王时制礼作乐已极明备不应祀武王之歌至昭王而后有也朱子据诗词直以爲祭武王成王康王之诗较爲近之子贡传于执竞下空六字复有成康二字疑亦同朱子之説然三后合祭礼所未闻邹忠谓周制先公庙在岐文王庙在丰武王庙在镐其成康亦祔于武庙可知而此祭非祫非禘故止及三王耳朱克升亦云祭三王无其例然武王有世室则必有专祭矣岂昭王以后祭武世室而配以成康欤借曰文世室无诗则夫子正乐于残缺之余但因所存者存之耳二説要皆凭臆揣摩无所稽据申培説直以爲昭王禘康王于明堂之诗则将置篇中武王成王于何地其妄固无庸辨又按周礼注引吕叔玉谓此诗名繁遏即国语三夏之一以爲繁者多也遏者止也言福禄止于周之多也故曰穰穰简简杜预韦昭又谓此诗名遏乃九夏中之韶夏其详俱见时迈篇小引下今按九夏见于周礼自周公时已有之而此诗乃作于康王以后则周公何从预定此歌章耶】<br />
　　鼓钟昭王南游宴乐于淮水之上君子忧伤而作是诗【出诗説　韩诗云昭王之时作郑于中侯握河纪注亦云昭王时鼓钟之诗所爲作子贡传但存昭王南三字而其余阙文按史记云昭王之时王道微缺昭王南巡狩不返卒于江上其卒不赴告讳之也外纪云昭王南巡狩反济汉汉滨之人以胶胶船王至中流胶液船解王及祭公溺焉二説皆以昭王爲南巡而竹书则纪昭王十六年伐楚涉汉遇大兕又纪十九年祭公辛伯从王伐楚天大曀雉兔皆震丧六师于汉大纪亦云王在位久不能强于政治风化稍衰有光五色贯紫微井水溢是歳王征荆蛮军旋涉汉梁败王及祭公陨于汉王右辛余靡振王北济反振祭公王因是发疾崩吕氏春秋云周昭王亲将征荆辛余靡长且多力爲王右远反涉汉梁败王及祭公抎于汉中辛余靡振王北济又反振祭公周公乃侯之于西翟实爲长公水经注则云昭王南征船人胶舟以进之渡沔中流而没故地有左桑大敛口横桑死沔之称左桑者言百姓佐昭王丧事于此也大敛口者言昭王于此殡敛也横桑者言得昭王丧处也死沔者言昭王济于是而死故有死沔之称也以上诸説皆以昭王爲南征故左传齐桓公责楚之辞曰昭王南征而不复寡人是问又屈原天问有云昭后成游南土爰底厥利维河逢彼白雉其説皆颇与竹书相应想亦乘巡游之便而因爲征伐之举耳王南行过淮凡再往一返是诗不知作于何时郝敬云是役也未必无朝会而诗但言鼓钟淮水以讽其荒乐远游无复先王修礼辑瑞柴望祭告之典与秦政隋广先后一辙所以爲刺邹忠云自楚泽胶舟王灵斯替乃识者已于淮上之游卜宫声之无旋矣夫克诘戎兵陟禹迹而方行天下周公立政之训固云然戢而时动则威观则玩而无震况以水滨即次之地爲徜徉容与之观将觐光扬烈谓何嘉乐而野合亦异乎灵台之奏公巻阿之矢音矣乐是德非诗人所爲悼今懐古不胜怆耳其词隐其意微故曰思而不贰怨而不言其周德之衰乎嗟乎成康既没德如昭王颂声安得不寝岂惟颂哉即雅之亡愚以爲不亡于黍离而已亡于赋鼔钟之日又云记曰乐不可极乐极生悲大夫忧之而赋鼔钟似有先见】<br />
　　鼔钟将将【叶阳韵七羊翻】淮水汤汤【阳韵音伤】忧心且伤【阳韵】淑【丰氏本作叔后同】人君子懐允不忘【阳韵　赋而兴也击鼓爲鼔而击钟亦称鼔者以击之义通也字从攴攴者小击也从又爲意以卜得声与乐器之鼓从支不同支字从手持半竹亦象其手击之也从壴者象陈乐立而上见之形也孔颖达云以鼔瑟鼔琴类之故鼔钟爲击钟也钟当作钟乐钟也字从童以其爲秋分之音物穜成之时也与酒器之钟不同彼字从重乃愼重之意所以寓戒也解见关雎篇孔云乐器多矣必以钟爲首而先言之者以作乐必击钟左传谓之金奏是先击金以奏诸乐也按周礼钟师职云掌金奏凡乐事以钟鼓奏九夏鏄师职云凡祭祀鼔其金奏之乐飨食宾射亦如之陈旸云金音铿立秋之气先王作乐用之以爲金奏焉礼曰内金示和也又曰入门而金作示情也奏金而鸣之内以示情外以示和也又云十二辰之钟以应十二月之律大钟也大钟特县诗书尔雅所谓镛是也非十二辰之钟则编焉周礼所谓编钟是也将通作鎗説文云钟声也以其连击而声不断故曰将将淮水名尔雅云江河淮济爲四渎四渎者发源注海者也水经云淮水出南阳平氏县胎簪山东北过桐柏山至广陵淮浦县入海广雅云淮均也春秋説题辞云淮者均其势也按淮之训均其义未喻当是字从凖省准之爲言平也言水流平均也汤汤盛大貌书云汤汤洪水是也兴下文淑人君子意正在此言其流长远以兴先王往矣而其至德遗韵至今尚爲人所思也伤痛也説文云创也创者刀伤心之痛有似之也郑云爲之忧伤者嘉乐不野合今乃于淮水之上作先王之乐失礼尤甚严云当时祸变将作曾不觉悟顾远离京师爲从流忘反之乐诗人爲之寒心忧而且伤知祸之必不免也凌蒙初云此诗之刺最爲微婉若非忧心一句后人必以爲升歌雅乐矣淑人君子解见鸤鸠篇言此淑人之君子指文武也严云周家以仁厚立国故以善人君子称其先王怀思允信也子贡曰闻其乐而知其德乐作于先王而用于后王闻其声者感焉因是以思其人而信其有是德虽至于厯世之久而终不能忘也然此章犹未明言至下章言其德不囘乃道其实】　鼔钟喈喈【叶支韵坚夷翻】淮水湝湝【叶支韵坚夷翻】忧心且悲【支韵】淑人君子其德不囘【叶支韵乎爲翻　赋而兴也喈喈徐云声众且和也湝説文云水流也徐云众水之貌按湝字水右施皆当是以意兼声徐解谓众水之貌是也禹贡导淮自桐柏东防于泗沂而水经所载入淮之水其流甚多故以湝湝言兴意亦取流水朝宗之义先王有盛德以来诸侯故诸侯咸归之不如王之以逸豫灭德使下国携贰而致勤兵于远也悲説文云痛也一云心非爲悲心之所以非则悲矣囘者邪曲之义与正道相反乐以象德观其乐之有节即知其德之不囘且用之各有其地施之必于其宜焉有游逸淫乐如王今者奏乐于淮水之上乎】　鼔钟伐鼛【叶尤韵居侯翻丰本作】淮有三洲【尤韵丰本作州】忧心且妯【叶尤韵丑鸠翻説文作怞】淑人君子其德不犹【尤韵　赋而兴也鼛説文云大鼓也亦作鼓以音同通用耳考工记云韗人爲鼓长寻有四尺鼔四尺倨句磬折按长寻四尺者谓长一丈二尺鼔四尺者谓鼔面径四尺也倨言其直句言其曲磬折谓中高而两头下有如磬之圆折即今之鼓式也周礼地官鼔人职云掌教六鼓四金之音声以节声乐以和军旅以正田役教爲鼓而辨其声用以雷鼓鼔神祀以灵鼔鼔社祭以路鼓鼔鬼享以鼖鼓鼔军事以鼛鼔鼔役事以晋鼔鼔金奏以金錞和鼓以金镯节鼔以金铙止鼔以金铎通鼓凡军旅夜鼔鼜军动则鼓其众田役亦如之按鼛乃役事所用緜诗所谓鼛鼓弗胜是也据此诗先言鼔钟末言琴瑟笙磬自是金奏之乐则当用晋鼓而此言伐鼛者岂王在淮上有兴众动役之事如缮治离宫别馆之类乎因忆淮南子云尧舜禹汤武王伐鼛而食奏雍而彻已饭而祭可谓至贵矣然战战栗栗日慎一日许慎谓鼛鼓王者之食乐诗鼔钟伐鼛是也雍则已食之乐也周礼大司乐职王大食三宥皆令奏钟鼓即此前二章苐言伐钟此乃言伐鼓耳三洲毛传云淮上地吕祖谦云作诗者赋其当时所见洲古作州水中可居者水落成洲覩盈涸之无常兴世事之多变临流之间感慨系之矣与下文其德不犹相照妯説文云动也子华子云忧心有妯心由是以动也方言云扰也齐宋曰妯郑云妯之言悼也按妯字从女训动训扰训悼于文义虽近之终于制字从女之义无涉尔雅注娣姒或曰妯娌则妯字自有其解説文引此诗妯作怞字从心云朗也以朗状忧者此心烱烱所见惟有忧之一路犹所云耿耿小明忧之貌也其德即不囘之德犹若也似也按犹乃兽名性多疑虑故借以爲恍惚之义不犹言与后之人不相彷佛也首章苐虚虚言懐次章乃言所怀者先王不囘之德至此则隐隐讽到王身上矣】　鼔钟钦钦【侵韵】鼔瑟鼔琴【侵韵】笙磬同音【侵韵】以雅【丰本作正】以南【叶侵韵乃林翻又后汉书陈忠传引此诗于此句下有韎任朱离四字】以籥【丰本作龠】不僭【叶侵韵千寻翻　赋也钦説文云欠貌盖震栗之容见于欠伸故又借以爲敬也钦钦毛云言使人乐进也孔云此亦钟声也云使人乐进者以陈先王之正乐正声之美使人闻乐而进于善也鼔瑟鼔琴详见关雎鹿鸣篇乐书琴瑟论云古者瞽蒙掌琴瑟诗鹿鸣鼓瑟鼔琴书曰琴瑟以咏大传亦曰大琴练达越大瑟朱达越尔雅曰大琴谓之离大瑟谓之洒明堂位曰大琴大瑟中琴小瑟四代之乐器也古之人作乐声应相保而爲和细大不逾而爲平故用大琴必以大瑟配之用中琴必以小瑟配之然后大者不陵细者不抑五声和矣后世有雅琴雅瑟颂琴颂瑟岂其声合于雅颂耶又云考之虞书琴瑟以咏则琴瑟之声所以应歌者也歌者在堂则琴瑟亦宜施之堂上矣又云关雎先琴瑟后钟鼓此诗先鼔钟后琴瑟者盖琴瑟者乐之常钟鼓者乐之盛关雎主乐得淑女至诚有加而无已故繇常以至盛鼔钟主刺好乐而不厌故先其盛者所以甚刺之也笙磬居八音中之二笙解亦见鹿鸣篇笙者匏音堂下之乐记云歌者在上匏竹在下毛因笙磬连言遂以爲磬名非也按周礼眂了掌击颂磬笙磬大射礼云乐人宿县于阼阶东笙磬西面其南笙钟其南鑮皆南陈又云西阶之西颂磬东面其南钟其南鑮皆南陈解者谓磬在东方者名笙以东生出之方也在西方者名颂以西成功之方也颂或作庸庸功也二磬对立无缘独举笙磬爲言故知其谬陈旸云大射仪笙磬西面其南笙钟盖笙艮音也于方爲阳钟兑音也于方爲隂周官笙师掌教吹笙共其钟笙之乐以教祴夏书曰笙镛以闲是鼔应笙之钟而笙亦应之也眂了掌击笙磬磬干音也与笙同爲阳声是击应笙之磬而笙亦应之也笙磬则异器而同音笙钟则异音而同乐仪礼有众笙之名而簜在建鼓之间盖众笙所以备和奏洽百礼岂特应钟磬而已哉鹿鸣所谓鼔瑟鼔琴吹笙鼔簧应琴瑟之笙也宾之初筵曰籥舞笙鼓应鼓之笙也檀弓孔子十日而成笙歌仪礼歌鱼丽笙繇庚之类应歌之笙也然则笙之爲用岂不备哉磬石音虞书谓击石拊石是也亦有用玉者虞书谓戛击鸣球是也堂上之乐考工记云磬氏爲磬倨句一矩有半按磬形如人字以上曲而折角者爲句下自左右两角不言湾曲而惟以直言爲倨矩者爲方之器自此倨句磬形而言有如一长方并半长方也或云磬形四方如一矩焉内缺少一角犹云一矩之内有大半也尔雅云大磬谓之毊徒鼓磬谓之寋释名云磬罄也其声罄罄然坚致也明堂位云叔之离磬世本云母句氏作磬母句尧臣也广雅云母句氏磬十六枚张萱云世或谓黄帝使伶伦爲磬又谓尧实使叔爲磬余按特县者名离磬即大磬曰毊是也母句氏及伶伦所制则编磬也苐编磬止十二枚以应十二律汉成帝时犍水滨得石磬十六枚此乃后世工师传会二少二变之説郑康成亦从之误矣陈云磬立秋之音夷则之气也其用编之则襍而小离之则特而大叔之离磬则专簴之特磬非十二器之编磬也周官磬师掌教击磬击编钟言编钟于磬师则知有编磬矣大则持县小则编县仪礼鼗倚于颂磬西纮所谓纮者其编磬之绳与又云应笙之磬谓之笙磬应歌之磬谓之颂磬笙磬在东而面西颂磬在西而面东颂磬歌于西是南乡北乡以西方爲上所以贵人声也笙磬吹于东是以东方爲下所以贱匏竹也大射鼗倚于颂磬西纮颂磬在西而有纮是编磬在西而以颂磬名之特磬在东而以笙磬名之然言笙磬继之以钟鏄应笙之钟鏄也笙师共笙钟之乐是已言颂磬继之以钟鏄应歌之钟鏄也左传歌钟二肆是己愚按笙磬同音专主笙磬相和言旧説皆总上琴瑟言非是以雅以南者以奏二雅以奏二南也郑樵云周世未有乐名南者惟鼔钟之诗曰以雅以南左氏载季札观乐有舞象箾南籥者详而考之南籥二南之籥也象舞颂之维清也箾之舞象籥之奏南其在当时见古乐如此而文王世子又有所谓胥鼔南则南之爲乐古矣程大昌云南雅颂乐名也若今乐曲之在某宫者也南有周召颂有周鲁商本其所从得而还以系其国土也二雅独无所系以其纯当周世无所标别也均之爲雅音类既同又自别爲大小则声度必有丰杀亷肉亦如十二律然既有大吕又有小吕也若夫邶鄘衞十三国者诗皆可采而声不入乐则直以徒诗着之本土春秋诸侯卿大夫士赋诗道志者凡诗襍取无择至考其入乐则自邶至豳无一诗在数享之用鹿鸣乡饮酒之笙繇庚鹊巢射之奏驺虞采苹诸如此类未有或出南雅之外者然后知南雅颂之爲乐诗而诸国之爲徒诗也杜预之释左氏亦知南籥当爲文乐矣不胜习传之久无敢正指以爲二南也刘之释鼔钟虽疑雅南当爲二南亦不敢自信惟能微出疑见而曰南如周南之意而已诸儒既不敢主二南以爲南而钩命决之书叙载四夷凡乐适有名南者郑氏因遂采取以传足其数孔颖达辈率皆因袭其説凡六经之文有及于南者皆指南夷南乐以应塞古制甚无理也且夫周备古乐如韶夏濩武各取一代极盛者用之何有文王象舞而独采夷乐以配此其谬误不待辨而白也假设其时欲以广取爲备乃四夷之乐独取其一何名爲备此予所以敢违诸儒之説也语曰夫子自衞反鲁然后乐正雅颂各得其所夫雅颂得所于乐正之后非乐而何子谓伯鱼曰女爲周南召南矣乎爲之爲言有作之义既曰作则有器有声非但歌咏而已夫在乐爲作乐在南爲鼔南质之论语则如三年不爲乐之爲吾以是合而言之知二南二雅三颂之爲乐无疑也邹云按仪礼礼记凡乐四节首节歌也工入升堂歌鹿鸣四牡皇皇者华是爲升歌三终其比歌则以瑟手弹而口和也二节笙也笙入堂下奏南陔白华华黍是爲笙入三终其辅笙则以磬所谓磬南北面立也于是堂上间歌鱼丽则堂下笙繇庚堂上间歌南有嘉鱼则堂下笙崇丘堂上间歌南山有台则堂下笙繇仪是爲间歌三终歌笙相禅故曰间此乐之第三节也于是上歌关雎笙吹鹊巢合之上歌葛覃笙吹采蘩合之上歌卷耳笙吹采苹合之堂上下歌瑟及笙并作是爲合乐三终此乐之第四节也燕礼又有所谓下管新宫大射仪亦曰新宫三终乡射礼又曰奏驺虞间若一鼔瑟鼔琴笙磬同音以雅以南此之谓也以籥孔云谓吹籥而舞也简兮曰左手执籥右手秉翟或谓之羽舞也郑云籥舞文乐也解见简兮篇周礼籥师职云掌教国子舞羽龡籥祭祀则鼔羽籥之舞宾客飨食则亦如之僭犹乱也不僭専就籥舞言乐之章有诗乐之容有舞以籥协音舞蹈疾徐有节是谓不僭此章絶无刺辞言外见乐非不古特作乐之人异于古耳此我之所以心忧也】<br />

                    <br>
                        　　鼔钟四章章五句【序云刺幽王也然史无幽王东巡之事或又有谓淮水爲害幽王作乐而不恤则凿之尤矣又有谓此诗爲徐偃王作者亦似近之但无据不敢信】<br />
<br />
<br />
<br />
<br />
<br />
　　诗经世本古义卷十二<br />
　　钦定四库全书<br />
　　诗经世本古义卷十三<br />
　　明　何楷　撰<br />
　　周共王之世诗一篇<br />
　　绸缪刺密康公也康公从恭王游于泾上有三女奔之诗人托爲其母之辞以刺之【周语云恭王游于泾上宻康公从有三女奔之其母曰必致之于王夫兽三爲羣人三爲众女三爲粲王田不取羣公行下众王御不参一族夫粲美之物也众以美物归女而何德以堪之王犹不堪况尔小丑小丑备终必亡康公弗献一年王灭宻列女传称康公母姓隗氏按路史国名记载赤狄潞氏皆隗姓潞氏后爲晋所灭是诗乃周畿内诗而入之唐风者倘亦以康公母族后入晋故欤诗言三星言粲者又言邂逅非三女同奔之事而何】<br />
　　绸缪束薪【真韵丰氏本作新】三星在天【叶眞韵汀因翻】今夕何夕见此良人【眞韵】子兮子兮如此良人【同上】何【赋之兴也绸説文云缪也缪説文云枲之十絜也今按绸右施周周者宻也绸缪连文当是以十絜之枲周而束之毛传所谓犹纒绵也孔颖达云绸缪是束薪之状薪解见汉广篇曹氏云诗人毎以薪喻婚姻如翘翘错薪析薪如之何是也束薪者析于彼而合于此有婚姻之义焉苏辙云合异姓以爲婚姻譬如错取众薪而束之耳薪之爲物束之则合而释之则解是则绸缪固之而后可以望其合也三星之解有二毛以爲参参爲白虎宿见于十月而中于正月郑笺及朱传皆以爲心心爲明堂火星见于三月而中于六月今未知此诗果何所指也在天谓初昏之时始见东方也严粲云二十八宿半隐半见故以始见东方爲在天绸缪束薪仰而见三星则在天陶诗采菊东篱下悠然见南山语意同此取兴三星亦三女同奔之况耳妻象月妾象星嘒彼小星三五在东正同斯义今夕谓今此三星在天之夕也曰何夕者讶之之辞后仿此良人夫也孟子谓良人者所仰望而终身是也子兮子兮称女之辞也因此女来奔故重言之以致其讽动之意男女居室人之大伦今也不繇其道而妄委身于人虽称之曰良人恐未必终爲汝之良人也将如此良人何哉易曰见金夫不有躬无攸利此之谓也】　绸缪束刍【叶尤韵侧鸠翻亦叶有韵楚九翻】三星在隅【叶尤韵鱼侯翻亦叶有韵语口翻】今夕何夕见此邂【释文丰本俱作解下同】逅【叶尤韵户钩翻亦叶有韵狼口翻释文丰本俱作觏下同】子兮子兮如此邂逅【同上】何【赋之兴也刍説文云刈艸也其字象包束艸之形配不以正犹之束乱艸而已隅毛云东南隅也朱子云昏见之星至此则夜久矣邂逅二字説文合解之云不期而遇也见此邂逅合宻康公与三女而并言之子兮子兮上子指康公下子指三女也如此邂逅何知其必不终也】　绸缪束楚【叶麌韵读如取此主翻】三星在户【麌韵】今夕何夕见此粲者【叶麌韵当古翻】子兮子兮如此粲者【同上】何【赋之兴也楚説文云丛木一名荆也解亦见汉广篇楚在众薪中特爲翘起故以兴粲者见其美异于他女耳汉广之诗曰翘翘错薪言刈其楚虽所取不同然寓意相类户朱子云室户也户必南出昏见之星至此则夜分矣粲通作□説文云三女爲□□者美也子兮子兮晓悟康公之辞也小丑备物终亦必亡而已矣其如此粲者何哉先主女来奔而言故首云良人既则主康公与三女相见而言故次云邂逅既又主康公受三女之奔而言故末云粲者黄省曾云宻康公室家久矣又滥取奔女而勿受厥母之诫则其覆宗也固宜】<br />
　　绸缪三章章六句【序以爲刺晋乱也国乱则昏姻不得其时焉申培説亦云晋乱民穷昏婣失时君子伤之而作是诗朱子谓此但爲昏姻者相得而喜之词首章妇语夫次章夫妇相语末章夫语妇三説之意皆同然末章言粲者于义何居岂其国乱婚姻失时而仍能备妾媵耶子贡传阙文】<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷十三<br />
　　钦定四库全书<br />
　　诗经世本古义卷十四<br />
　　明　何楷　撰<br />
　　周懿王之世诗一篇<br />
　　还刺荒也齐哀公好田猎从禽兽而无厌国人化之遂成风俗习于田猎谓之贤闲于驰逐谓之好焉【出序哀公名不辰太公四世孙后朝周爲夷王所烹因纪侯之譛也宋衷云哀公荒婬田游史作还诗以刺】<br />
　　【之按史记曰懿王之时王室遂衰诗人作刺金履祥云诗之时世多不可考其时王风未作变小雅多有刺诗序皆以爲刺幽王太史公多见古书殆必有考胡氏大纪以齐哀公之立当在懿王之世而以刺哀公之诗之】<br />
　　子之还【叶先韵旬宣翻齐诗汉书水经注丰氏本俱作营云营丘也韩诗作嫙云好貌】兮遭我乎【説文作于汉书齐诗俱作虖】峱【齐诗汉书崔灵恩集注丰氏本俱作嶩吕氏注作巙】之闲【叶先韵居贤翻】兮并驱【释文作駈丰本作敺后同】从【説文作从】两肩【先韵説文释文俱作豜丰氏本作猏】兮揖我谓我儇【先韵韩诗丰氏俱作婘云好貌】兮【赋也孔頴达云三章皆士大夫相答之辞还通作嬛説文云材紧也所谓便嬛也郑云子也我也皆士大夫也俱出田猎而相遭也遭説文云遇也徐锴云犹匝也若行复相值也峱齐山名字从山从狃按狃之爲义犬性骄也此山当是猎犬出没之所故从狃也董氏云考于地记嶩峱巙皆山名在齐之郊故诸书或异间近也与峱山相近也并説文云并也即子与我也驱驱马也从逐也张揖云兽三歳爲肩不定其爲何兽也或以爲即豜説文云豜三歳豕肩相及者诗献豜于公是也揖我谓我儇誉辞也儇説文云慧也孔云以报答相誉则尊卑平等非国君也然驰车逐兽又非庶人故知子也我也皆士大夫出田相遭也严粲云以子之便捷乃揖我谓我甚儇利也如子之能尚且见推此自矜于其党以气陵之之辞也章潢云子之还兮已誉人也谓我儇兮人誉己也并驱则人己皆与有能也诗人直述其词而不加一语以致美刺之意然齐人矜夸之俗昭然不容掩矣又班固云此亦其舒缓之体也】　子之茂【叶有韵莫后翻丰本作戊】兮遭我乎峱之道【叶有韵他口翻】兮并驱从两牡【有韵】兮揖我谓我好【叶有韵许厚翻】兮【赋也茂盛也谓年华壮盛犹今言茂龄也道者适峱之路尔雅云一达谓之道路牡説文云畜父也亦不明言其何兽好美也犹言其年力恰与彼相宜也】　子之昌【阳韵】兮遭我乎峱【丰本首章作嶩次章作峱此章作巙】之阳【韵】兮并驱从两狼【阳韵】兮揖我谓我臧【阳韵】兮【赋也昌説文云美言也毎相称誉是其言之美也山南曰阳初犹近峱既而适峱此则在峱之中矣陆佃云狼物之尤暴戾者故诗以爲后豺祭狼卜又善逐兽里语曰狼卜食狼将远逐食必先倒立以卜所向故今猎师遇狼辄喜盖狼之所向兽之所在也其灵知如此许慎云狼似犬鋭头白颊高前广后陆玑云其鸣能小能大善爲小儿啼声以诱人去数十步其猛健者虽善用兵者不能免也按尔雅云狼牡貛牝狼其子獥絶有力迅狼爲总名分之则有貛狼獥迅四名然狼之名独归之牝者罗愿云鸟之类雄挚于雌兽之类牝猛于牡以乳获其子非可得犯也是以罴爲熊之牝而罴猛于熊狼爲貛之牝而狼名独着虎猛者称乳虎盖其类也又陈祥道云周礼庖人掌共六畜辨其名物春秋传言六畜五牲以奉五味郑司农谓六兽者麋鹿熊麕野豕兔郑康成谓兽人冬献狼夏献麋又内则无熊则六兽当有狼而熊不属杜预则曰五牲者麋鹿狼麏兔今考之于诗五豝五豵两肩两狼私豵献豜麀鹿麌麌小豝大兕内则有鹿脯田豕脯麕脯麋鹿田豕麕皆有轩又曰麋鹿爲菹麕爲辟鸡野豕爲轩兔爲宛脾少仪麋鹿爲菹野豕爲轩皆聂而不切麕爲辟鸡兔爲宛脾皆聂而切之内则八珍有狼臅膏则六兽当有狼无熊如康成之説五牲当有野豕非如杜氏之论也臧善也誉其技艺之善邹忠云夫鬭鸡走犬六抟蹴鞠者齐之俗固然其于田事尤所习但如豳风之于貉爲裘其同纉武秦风之奉时辰牡亦谁得訾且禁之乃卒然狭道相逢而必欲以僄狡逞伎吕氏谓意气飞动勃勃见于眉宇之间所以染其神者深矣曹植乐府名都篇有云鬭鸡东郊道走马长楸间驰骋未能半双兔过我前揽弓捷鸣镝长驱上南山左挽因右发一纵两禽连余巧未及展仰手接飞鸢观者咸称善众工归我妍此正与营之诗同意盖刺时人游聘之乐也邓元锡云还刺禽荒也言俗好猎不言君从禽斯风人之防哉】<br />
　　还三章章四句【韩诗篇名作嫙齐诗子贡传申培说丰氏本俱作营　子贡传云齐俗习于田赋营申培説云齐俗好田君子刺之朱传云猎者交错于道路相称誉如此皆不着其世愚以序及宋衷两説脗合皆以爲哀公时事故从之】<br />
<br />
　　诗经世本古义卷十四<br />
　　钦定四库全书<br />
　　诗经世本古义卷十五<br />
　　明　何楷　撰<br />
　　周夷王之世诗三篇<br />
　　柏舟言仁而不遇也衞顷公之时仁人不遇小人在侧【出序　焦氏易林云泛泛柏舟流行不行耿耿寤寐心怀大忧仁不逢时退隐穷居孔丛子载孔子曰吾于柏舟见匹夫执志之不可易也按顷公时事无所考据史记衞自康叔封爲孟侯子康伯立六传至贞伯俱降封伯贞伯卒子顷侯立厚赂周夷王复命爲侯以諡法考之堕废社稷曰顷则谓其时仁人不遇小人在侧者理或然也】<br />
　　泛彼柏舟【尤韵】亦泛其流【尤韵】耿耿不寐如有隐【文选注作殷】忧【尤韵】微我无酒以敖【释文一作遨】以游【尤韵丰氏本作游　比而赋也泛浮也柏木名説文谓之鞠尔雅谓之掬陆佃云襍记所谓畅臼以掬者是也柏性坚致有脂而香故古人破爲畅臼用以捣郁竹竿之诗云桧楫松舟菁菁者莪之诗云泛泛杨舟是则松杨皆可爲舟而此独言柏舟者以柏木内贞外固故贤者取以自况后章匪石匪席之心内之贞也威仪二句外之固也舟载渡物者今不用而泛泛然流于水中喻已有济世之才而不见用也又严粲云舟以喻国必有人以维楫之而后能有所济今浮舟于水而无其人以维楫之则亦浮泛而流去耳其将何所止泊乎所谓渡江河亡维楫中流而遇风波船必覆矣亦泛其流犹言譬彼舟流不知所届也亦通耿杜林云光也朱子云耿耿小明忧之貌也辅广云人有所忧则其心耿耿然惟于忧之一路分明耳其他固有所不及也古人下字不苟如此惟其心耿耿然故不能寐也如有隐忧者沈忧之人不知所忧何事但觉胸中有物耳微之言非盖音近也遨説文云出游也从出从放以出放爲遨盖防意也非我无酒可借遨游以解此忧而此忧似非酒与遨游之所能解耳】　我心匪鉴【释文作监韩诗外传作鉴】不可以茹【御韵】亦有兄弟不可以据【御韵】薄言往愬【遇韵】逢彼之怒【遇韵　赋也鉴镜也所以察形茹方言云食也呉越凡贪食者谓之茹故其义又训受取吞纳之意诗柔则茹之是也解见烝民篇欧阳修云传曰火日外景金水内景盖鉴之于物纳影在内凡物不择妍媸皆纳其景我心匪鉴不能善恶皆纳善者纳之恶者不纳以其不能兼容是以见嫉于在侧之羣小而独不遇也韩诗外传云君子洁其身而同者合焉善其音而类者应焉马鸣而马应之牛鸣而牛应之非和也其势然也故新沐者必弹冠新浴者必振衣莫能以己之皭皭容人之混汚然诗曰我心匪鉴不可以茹此之谓也兄弟指僚友言据説文云杖持也犹言依也薄发语辞愬説文云告也逢説文云遇也彼彼兄弟也怒説文云恚也共事兄弟不与我同心意向既殊则言不相入故往愬以情而反逢其怒犹离骚所谓申申詈予者也上章言上不得于君此章言下不得于寮友也】　我心匪【列女传作非】石不可转【叶铣韵陟兖翻】也我心匪【列女传作非】席不可卷【铣韵】也威仪棣棣【礼记释文作逮】不可选【铣韵朱穆传注作算】也【赋也转説文云运也筦蒲曰席巻本曲防之义因爲舒卷之卷此承上往愬逢怒而言小人之恶君子曰何爲斯踽踽凉凉然君子终不以是故易其所守于是自誓亦我心非如石然石可转我心之专一不可转也我心非如席然席可卷我心之专一不可卷也刘向云言守善笃也棣通作逮説文云及也威仪棣棣言其威仪之所泛及者众多之辞也故毛传训棣棣云富而闲习也物有其容不可数也贾谊云夫有威可畏谓之威有仪可象谓之文富不可爲量多不可爲数故诗曰威仪棣棣不可选也棣棣富也不可选众也言接君臣上下父子兄弟内外大小品事之各有容志也左传北宫文子亦云言君臣上下父子兄弟内外大小皆有威仪也愚按古字选算通用论语斗筲之人何足算也汉书作斗筲之徒何足选也故以不可选爲众若如字解则选乃简择也言威仪棣棣然盛各有常度谁可容吾简择而自贬以苟合乎故孔子引此诗而以爲无体之礼也是道也非大德不逾闲而细行必矜者其孰能之诗之好仁如此】　忧心悄悄【篠韵】愠于【尹文子作于】羣小【篠韵】觏【释文丰本作遘】闵既多受侮不少【篠韵】静言思之寤【説文作晤】辟【尔雅作擗陆德明本作擘】有摽【叶篠韵卑小翻　赋也上章言内不失乎已此章言外不理于口也悄徐锴云忧思低小也愠説文云怒也羣小众小人在君侧者君子见远识微忧先于事小人安其危而乐其所以亡见君子与已异趣则尝疾视于君子故君子忧国之心悄悄然反见怒于羣小也昔者孟子诵此诗而以孔子当之而孔子亦曰小人成羣斯足忧矣觏遇见也闵吊者在门也侮伤也俱见説文不少者不一而足也小人得志则爲谗谮以害君子既可哀怜矣又复从而伤之其曰既多不少者以着小人之众也静説文云审也言语辞説文云寐觉而有言曰寤辟通作擘説文云防也摽説文云击也言静审而思念之毎寤觉之时但自防其手以拊心而已盖爲国事痛非自伤其遇也】　日居月诸胡迭【韩诗作臷云伤也】而微【韵】心之忧矣如匪澣衣【微韵】静言思之不能奋飞【微韵　比也日君象月臣象居诸者语助也檀弓云何居左传云忽诸皆语助也迭説文云更迭也微本隐行之义严云谓不明也日月食则不明十月之交云彼月而微此日而微是也言日食朔月食望日乎月乎何爲更迭而皆微乎喻衞之君若臣并昏也匪通作非澣説文云濯衣垢也匪澣衣谓垢汚不濯之衣郑云衣之不澣则愦辱无照察愚按如匪澣衣犹孟子所谓如以朝衣朝冠坐于涂炭者又苏辙云忧之不去于心如衣垢之不澣不忘濯也亦通奋説文云翚也翚者大飞也不能奋飞言不能如鸟大奋翼而飞去也虽含垢忍辱如此然以义则不可去以情则不忍去知其无可奈何而安之若命厚之至也此即箕子我不顾行遯之意若夫屈原事楚不忍其愤懐沙自沈此犹贤者之过贾谊不见用于汉文吊湘作赋乃曰厯九州而相其君兮何必懐此都也则心可转而卷矣噫序以作此诗者爲仁人诚仁人哉】<br />

                    <br>
                        　　柏舟五章章六句【韩婴以爲衞宣姜自警所作刘向列女传亦云衞宣夫人者齐侯之女也嫁于衞至城门而衞君死保母曰可以还矣女不听遂入持三年之丧毕弟立请曰衞小国也不容二庖请愿同庖终不听衞君使人愬于齐兄弟齐兄弟皆欲与君使人告女女终不听乃作诗愚按衞宣姜生子寿朔至宣公卒而见烝于昭伯左传记载甚明今云至城门而衞君死岂有两衞宣乎又他日向上封事论恭显倾陷正人引是诗忧心悄悄愠于羣小则又解之曰小人成羣亦足愠也夫非即向之言哉何其与序合乃尔乃朱子本列女传之意而以爲此妇人不得于其夫之诗遂疑庄姜所作政坐爲毛传篇次误耳然章首言饮酒遨游此岂妇人之事愚未敢以爲然申培説以爲康叔因管叔欲害周公挟武庚以叛忧之而作考地理志云邶以封纣子武庚使管蔡监之是诗固邶风也篇中如亦有兄弟不可以据似是恶管蔡之词至如威仪棣棣觏闵受侮等语皆与康叔不类至子贡传则谓管叔封于邶与蔡叔霍叔康叔监殷四国害周公康叔谏不听三叔遂以殷叛康叔忧王室赋柏舟子曰仁矣汉书亦曰周公善康叔不从管蔡之乱然考史记明言武王封管蔡之时康叔尚少未得封及周公杀武庚禄父管叔放蔡叔以武庚殷遗民封康叔爲衞君周公旦惧康叔齿少乃申告康叔谓之康诰酒诰梓材以命之则所谓康叔先受封及不从管蔡之乱者皆耒足信】<br />
　　北门仕不得志也亦衞顷公时之诗【序云刺仕不得志也言衞之忠臣不得其志尔朱传亦云衞之贤者处乱世事暗君不得其志愚按柏舟之诗曰亦有兄弟不可以据所谓兄弟指僚友也此诗言我入自外室人交徧谪我室人亦指僚友也其语意固已相类又史记载衞自康叔后六世俱降爵爲伯至顷侯厚赂周夷王夷王始命衞爲侯此诗云王事敦我意必曾有遣使往周之事故以王事称耳】<br />
　　出自北门【叶眞韵眉贫翻亦叶先韵谟连翻】忧心殷殷【叶眞韵于眞翻亦叶先韵因莲翻释文作慇慇】终窭且贫【眞韵亦叶先韵频防翻】莫知我艰【叶眞韵渠巾翻亦叶先韵经天翻丰氏本作囏】已焉哉【叶攴韵将其翻韩诗外传作亦已焉哉】天实爲之【支韵】谓之何哉【叶韵见上　赋也自从也旧説谓北门背阳向阴故借爲事暗君之况然以下章我入自外证之则亦不过因征役出此门遂赋之以自叹耳殷通作慇説文云痛也所痛心者非一故重言之若下文所称是也终者自始至今之谓窭説文云无礼居也徐锴云阶阼升降所以行礼贫无礼故先见于屋室贫説文云财分少也终窭且贫二事之辞窭则无以爲居贫则无以自给也艰尔雅云难也无知己以此爲难者言君既然矣诸臣亦如之严粲云仕不得志谁知我远役之艰苦者盖从事独贤之叹也已焉哉言固不见知于人亦无望于人矣郑云诗人事君无二志故自决归之于天孔云君臣义合道不行则去今君于已薄矣犹云勤身以事之知复何哉无去心是忠之至也愚按此与柏舟篇末言不能奋飞意正相似定是一人之作庄子云夫仕其君者不择事而安之忠之盛也知其无可奈何而安之若命德之至也】　王事适【陌韵】我政事一埤益【陌韵】我我入自外室人交徧谪【陌韵】我已焉哉天实爲之谓之何哉【哉之韵见首章　赋也凡以事往来于王所者皆谓之王事适说文云之也政事谓本国之政事如兵甲财赋内外盟会之类一犹皆也埤增也益饶也俱见説文言奉命王所之事既适于我矣衞国之政事又皆一切增益丛集于我矣我入自外者我行役自外而归也室人谓僚寀也尽人而求曰交毎事而责曰徧谪责也苏辙云言已事而反则其处者争求其瑕疵而谴责之言劳而不免于罪也谓之室人者在内而不事事也旧以室人爲室家之人交徧谪我如周书所谓弗能有好于而家者亦自可通但専以叹贫爲言于义似浅】　王事敦【叶灰韵鱼囘翻】我政事一埤遗【叶灰韵夷囘翻】我我入自外室人交徧摧【灰韵释文作催韩诗丰本俱作防】我已焉哉天实爲之谓之何哉【哉之韵见首章　赋也敦説文云怒也韩诗云迫也盖督促而不能副其意则怒也遗通作贻説文云赠也适者始辞敦者极辞益者畧辞遗者尽辞摧説文云挤也一云挏也皆挫抑之意】<br />
　　北门三章章七句【子贡传云管叔以殷畔仕者苦之故赋此诗然以武庚之事爲王事是岂明于义者耶申培説以爲邶之仕者处危国事乱君因征役而出门赋之以自叹彼但见此诗在邶风中故云然不必有所据】<br />
　　北风贤者去国也亦衞顷公时诗【愚按此与柏舟北门二篇皆爲僚友不睦之语而或去或不去异矣所以系之顷公者柏舟之序曰衞顷公之时仁人不遇小人在侧此诗亦足以当之】<br />
　　北风其凉【阳韵】雨【去声后同】雪其雱【阳韵穆天子传注作籀文作雱】惠而好【去声后同】我携手同行【叶阳韵寒刚翻】其虚其邪【叶鱼韵祥余翻尔雅丰氏本俱作徐】既亟只且【叶鱼韵子余翻　兴也北风寒凉之风程子云四时之风春而自东则生物也夏而自南则养物也秋而自西则成物也冬而自北则杀物也以北风之杀害万物故以起兴自上而下曰雨雪説文云凝雨説物者本作防从雨从彗盖雪雨之可埽者亦能净纷秽若彗也省作雪释名云雪绥也水下遇寒而凝绥绥然下也雱即旁字説文云溥也雪助风爲虐风以譬君雪以譬臣惠説文云仁也犹爱也好谓相好也携説文云提也行去也言谁有仁人与我相亲厚者我将提携其手与之同行去而避之也其虚言君子在野也孟子云不信仁贤则国空虚邪者正之反其邪言小人在位也既尽也亟通作防説文云疾也或通作防説文云急也只且语助辞孔颖达云我所以去之者非直爲君之酷虐而在位之臣莫不尽爲急刻之行矣所以当去以此也又邓元锡云内经四时有经风风从其方来曰实风主生养收藏从其冲若前后来曰虚邪贼风犯则伤人按此解于虚邪二字亦合但章首以风雪并言不应咏风遗雪耳况末章亦有此二句而章首并无北风之语乎】　北风其喈【古文作】雨雪其霏【微韵列女传作霏霏】惠而好我携手同归【微韵】其虚其邪【见前】既亟只且【见前　兴也喈通作偕説文云强也霏雰也雪落急也毛传云甚貌谢枋得云喻祸害愈急也又陆佃云雱盖言聚霏盖言散凉者其刻也喈者其和也自今观之雪势布散无所不加其意或未艾也则风侯更和故是诗风以其喈雪以其霏爲后虽理亦可通然恐非诗意归拟归家而退休也】　莫赤匪狐【虞韵】莫黒匪乌【虞韵亦叶麻韵于加翻】惠而好我携手同车【麻韵韦昭云古惟尺遮翻自汉以来始有居音按章首二句同用虞韵则此亦当叶虞韵读如驹恭于翻谓汉后始有居音者恐未然】其虚其邪既亟只且【邪且韵见首章　比也狐兽名似犬赤色説文云狐妖兽也鬼所乘之乌鸟名一名鵶黒色其字象形林罕以爲全象鸟形但不注其目睛万类目睛皆黒乌体全黒远而不分别其睛也狐乌皆不祥之物狐之类皆赤乌之类皆黒人莫能分别赤以爲非狐者莫能分别黒以爲非乌者繇狐赤乌黒其类相似以况衞之诸臣同恶相济无有出于其类者陆佃云狐羣者也乌合者也又管子曰乌集之交初虽相驩后必相咄诗人毎引以刺者非特讥其爲恶如一亦以刺其初皆利合不以道也一説严粲云最赤者狐最黒者乌见其色而可知矣犹衞之无道不难辨也宜速去亦通程子云同车亦偕行耳但卒章词意益迫切同车有已驾之意愚按只因此一语故疑爲仕于衞者所作】<br />
　　北风三章章六句【序以爲刺虐也衞国并爲威虐百姓不亲莫不相携持而去焉程子谓诗爲君子见几而作非百姓相携而去今按末章有携手同车之语则其非贱者可知矣子贡传申培説皆谓邶国危乱士民去之丰熙附防其説指爲管叔不义而众叛亲离也然味诗意实不尔】<br />
<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷十五<br />
<经部,诗类,诗经世本古义><br />
　　钦定四库全书<br />
　　诗经世本古义卷十六<br />
　　明　何楷　撰<br />
　　周厉王之世诗十篇<br />
　　渐渐之石将士苦东征也【竹书纪厉王三年淮夷侵雒王命虢公长父伐之不克是诗之作疑在此时也淮夷在东方故篇中有东征之语深入苦雨师人扶病不暇其不能克敌可知矣】<br />
　　渐渐【陆德明本子贡传申培説丰氏本俱作嶃嶃】之石维其高【豪韵】矣山川悠远维其劳【豪韵】矣武人东征不皇【朱传大全俱作遑后同】朝【叶豪韵直高翻】矣【赋也首二句以远言渐渐于石义难通释文作嶃嶃然考説文无嶃字疑但通作斩言石之森立其状如斩截然也刘彛云渐渐之石维其高矣者谓所厯之路石皆亷利伤人之足割马之蹄不可以践履也不独渐渐而已其高峻峭拔非攀缘则不可以登也悠本忧思之义借以爲长远之意山川悠远者刘云其山穷者川断之也其川尽者山间之也重重相间不可极不曰悠远乎劳説文云剧也谓疲倦也程途辽邈我行将倦此初行而悬拟之辞非已行而倦也武人郑云谓将率也东征者受王命东行而征伐也皇通作遑朱子云暇也按遑本训急或训爲暇者盖反言之犹乱之爲治也觐君曰朝周礼注云朝犹朝也欲其来之早也不皇朝矣者谓身既远行不得朝见天子此章以陛辞就道之时言严粲云虽在劳苦之地不忘君也】渐渐【丰本作嶃嶃】之石维其卒【叶质韵即聿翻】矣山川悠远曷其没【叶质韵莫笔翻】矣武人东征不皇出【质韵】矣【赋也卒毛传云竟也孔颖达云渐渐然险峻之山石我等登之维其终竟言徧厯此石也没者沈灭之义犹尽也上章因石路阻隔不前而叹山川之悠远此章言既过此石而山川之悠远仍复如故故又叹其登厯何时而可尽也一説万时华云没字状深箐悬洞杳杳深入之意曷何爲也杜子美诗行色逓隐见人烟半有无仆夫穿竹语稚子入云呼可想此景亦通不皇出矣朱子云谓但知深入不暇谋出也】　有豕白蹢【丰本作】烝涉波【歌韵】矣月离于毕俾滂【丰本作霶】沱【歌韵史记作池】矣武人东征不皇他【歌韵丰本作它】矣【丰本于此章之上又有一章其辞云马鸣萧萧陟彼厓矣月离于箕风扬沙矣武人东征不皇家矣盖因春秋有月离于箕风扬沙之语而妄益之其肤鄙可笑如此赋也豕彘也姤初六云羸豕孚蹢躅説文训蹢爲住足训躅则但曰蹢躅毛亨孙炎皆训蹢爲蹄今以意详之则住足之训当分属蹢躅两字足即蹢所谓蹄也躅当训住其音类也蹢尔雅亦作豴云豕四豴皆白郑云豕之性能水又唐突难禁制白蹄其尤躁疾者孔云骇与字异义同骇者躁疾之言白蹄名之爲骇是躁疾于余豕罗愿云在十二肖皆配十二支故已象虵豕象亥史晋师伐齐以己亥爲三豕是也今既从豕又从亥者盖北方之卦水洊至焉豕爲水之畜又应于水爲能充其类故在物从豕在气从亥烝本火气上升之义故又训爲进也涉説文云徒行厉水也波説文云水涌流也韩诗注云犬喜雪马喜风豕喜雨陆佃云説卦坎爲豕坎性趋下豕能俯其首又喜卑秽亦水畜也罗云豕之性能水牧猪之所必在水草之交故潴从猪以猪所食息也天将久雨则豕进而涉水波白蹢尤其躁进者故先进焉愚按涉以流言则是水流涌盛足见雨泽之多非以涉波爲雨兆也或疑此豕爲江豚今按江豚乃风信于雨无与离通作丽易训离爲丽谓相附也亦通作俪月令宿离不貣注读如俪偶之俪谓相偶也毕二十八宿之一解见大东篇孔云以是阴雨之星故谓之阴星甘氏云毕主街巷阴雨天之雨师也故明而移动则霖潦及街壅塞明而定则天下安朱子云毕是漉鱼底又网漉鱼则其汁水淋漓而下若雨然毕星名义盖取诸此今毕星上有一柄下开两义形亦类毕俾使也滂説文云沛也沱本水名今训以爲水貌按沱字右施它它者蛇也当是以其水之蜿蜒而来有如蛇然故施它也汉书云西方爲雨雨少阴之位也月失中道移而西入毕则多雨孔云洪范曰星有好风星有好雨者即此毕是也春秋纬説曰月离于箕风扬沙则好风者箕也所以箕好风毕好雨者郑以爲箕东方木宿风中央土气木克土爲妻从妻所好故好风也毕西方金宿雨东方木气金克木爲妻从妻所好故好雨也推此则南宫好旸北宫好燠中宫四季好寒也是繇己之所克而得其妃从其妃之所好故也郑知然者以五行传貌属木言属金视属火听属水思属土庶徴亦依此貌言视听思爲次郑繇此故言雨木气也春而施生故木气爲雨也旸金气也秋物成而坚故金气爲旸也燠火气也寒水气也风土气也凡气非风不行犹金木水火非土不处故知土气爲风以此知风土雨木皆从妃所好也按此説五事庶徴所属与蔡沈书传不同存以备考家语云孔子将近行命从者皆持盖已而果雨巫马期问曰旦无云既日出而夫子命持雨具敢问何以知之孔子曰昨暮月宿毕诗不云乎月离于毕俾滂沱矣以此知之论衡云孔子出使子路赍雨具有顷天果大雨子路问其故孔子曰昨暮月离于毕后日月复离毕孔子出子路请赍雨具孔子不听出果无雨子路问其故孔子曰昔者月离其阴故雨昨暮月离其阳故不雨愚按俾滂沱矣玩一俾字是未雨而预料其将雨以爲月离毕实使之若归咎于月者然与首二句言从前之多雨不同严云停潦尚多雨歇未久而月离于毕则又将雨矣厌苦多雨之辞也对苦雨一事而言谓之他不皇他矣者遭逢蹇而智虑废惟雨是忧足矣尚能讲求制胜之事乎刘云深入蛮夷之域爲山川之所困雨水之所淫战敌未捷病疫相仍救其生命之不暇何皇及于他事哉此章在不皇出矣之后盖已至其地特爲雨所苦而恐其不能战耳辅广云世之治也固未尝无征伐之事也然行者之劳未尝自言而上之人则汲汲然以言其劳之可念世之乱也上之人未尝念其劳而言之也而行者则自言其劳苦而不置焉夫使劳者自言而上之人不加恤焉则乌在其爲民之父母也】<br />
　　渐渐之石三章章六句【序云下国刺幽王也戎狄叛之荆舒不至乃命将率东征役久病于外故作是诗也按幽王东征之役史传无所经见殆不足信朱子但曰将帅出征经厯险远不堪劳苦而作此诗子贡传亦云周人从征赋此而皆不能知其世申培説则直以爲桓王伐郑将帅不堪劳苦而作彼但知郑在周东而不知自西周视天下诸侯之国皆在东方所谓小东大东是也况篇中有山川悠远之语断非指郑可知】<br />
　　桑柔芮伯刺厉王也【出序朱传从之】托爲诫谕僚友之词以讽切之【郑云芮伯畿内诸侯王卿士也字良夫按左文元年秦穆公引大风有隧章称爲芮良夫之诗其説与序合序之可信如此篇中不敢斥言王而但斥当时执政者信用非人贪利生事以致祸乱大抵爲荣夷公辈发也周语厉王説荣夷公芮良夫谏不听既荣公爲卿士诸侯不享而墨子亦言厉王染于□公长父荣夷终荀卿成相篇亦云谗夫多进反覆言语生诈态争宠嫉贤利恶忌下敛党与上蔽匿上壅蔽失辅势任用谗夫不能制孰公长父之难厉王流于彘然则□公孰公长父盖亦一时用事之人与又汲冡周书有芮良夫解其言颇与诗意脗合今附录于此芮伯若曰予小臣良夫稽道谋告子惟民父母致厥道无远不服无道左右臣妾乃违民归于德德则民戴否则民讐兹言允効于前不远商纣不道夏桀之虐肆我有家呜呼惟尔天子嗣文武业惟尔执政小子同先王之臣昏行不顾道王不若专利作威佐乱进祸民将弗堪治乱信乎其行惟王暨尔执政小子攸闻古人求多闻以监戒不闻是惟弗知后除民害不维民害害民乃非后惟其讐后作类后弗类民不知后惟其怨民至亿兆后一而已寡不敌众后其危哉呜呼尔无或如之今尔执政小子惟以贪谀爲事不懃德以备难下民胥怨财单竭手足靡措弗堪戴上不其乱而以予小臣良夫观天下有土之君厥德不远罔有代德时爲王之患其惟国人呜呼惟尔执政朋友小子其惟洗尔心改尔行克忧往愆以保尔居尔乃瞆祸翫烖遂弗悛余未知王之所定矧乃攸行惟祸发于人之攸忽于人之攸轻阙不存焉变之攸伏尔执政小子不图善偷生苟安爵以贿成贤者箝口小人鼓舌逃害要利并得厥求唯曰哀哉我闻曰以言取人人饰其言以行取人人竭其行饰言无庸竭行有成惟尔小子饰言事王寔蕃有徒王貌受之终弗获用面相诬蒙及尔颠覆自谓有余予谓尔弗足敬思以德备乃祸难难至而悔悔将安及无曰予爲惟尔之祸书序谓芮伯纳王于善暨执政小臣咸省厥躬作爲此书】<br />

                    <br>
                        　　菀彼桑柔【尤韵】其下侯旬【眞韵尔雅作洵】捋采其刘【尤韵】瘼此下民【眞韵】不殄心忧【尤韵孙鑛云柔刘忧与旬民间叶此即后世所谓辘轳韵乃知古人体无所不有愚按篇中多用此体】仓兄【陆德明本作况】塡【叶真韵他邻翻】兮倬彼昊天【叶眞韵汀因翻】宁不我矜【叶眞韵渠巾翻　比也菀毛传云茂貌侯语词据尔雅则伊维之类旬説文云徧也按十日爲旬以周匝十日而言之故有徧之义捋説文云取易也诗诂云以指厯取也采説文亦云捋取也愚按二字并言义当小别盖逐叶摘之谓之采牵枝以手循众叶而兼下之谓之捋也刘本作镏杀伐之义桑叶虽茂而徧而或捋之或采之又或刘之三事并用则无遗叶矣喻王之于民其所以残削之者无所不备也豳风言采蘩祁祁所谓采也言猗彼女桑毛传以爲角而束之所谓捋也言取彼斧斨以伐远扬所谓刘也欧阳修云他木皆有枝叶而诗人独以桑爲譬者惟桑以叶用于人瘼説文云病也殄尔雅云絶也説文云尽也不殄心忧犹曹操短歌行所云忧从中来不可断絶也见下民之病故心忧也仓通作怆説文云伤也兄通作怳説文云狂之貌塡本作寘説文云塞也忧之极而怆怆之极而怳至于胸鬲俱懑塞也倬説文云着大也郑亦以爲明大貌矜兢同音兢者危栗不安之状人心有所怜悯其状亦如之讹而爲矜因又训矜爲怜耳不然矜本矛柄之名训怜殊难解言彼明着于上之昊天见我之忧宁不少加矜怜使民病获瘳而我之忧亦因之以已乎民病之实备在下三章苏辙云桑之爲物其叶最盛然及其采之也一朝而尽无黄落之渐故诗人取以爲比言周之盛也如桑柔之茂其阴无所不徧至于厉王肆行暴虐以败其成业则王室忽焉凋如桑之既采民失其阴而受其病故君子忧之不絶于心悲之益久而不已号天而诉之也又陈际泰云周之于物象瓜也桑也瓜甘美而善溃桑盛而柔周以忠厚立国而尚文归马放牛祖宗贻谋已弱即能延其世也然遂数传而不振吁柔之道固不利远也哉】　四牡骙骙【支韵】旟旐有翩【先韵亦叶眞韵批宾翻陆本作偏】乱生不夷【支韵】靡国不泯【叶先韵民坚翻亦叶眞韵弥隣翻】民靡有黎【叶支韵吕支翻】具祸以烬【叶眞韵词辛翻陆本作荩】于【音乌】乎有哀【叶支韵鱼羁翻】国步斯频【眞韵説文作矉　赋也首章既啓其端次章乃据时事言之骙説文云马行威仪也骙骙毛云不息也鸟隼曰旟蛇曰旐此戎车所建礼所谓前朱雀而后武也翩説文云疾飞也孔云翩是旌旂行而舒张之貌旌旗止则纳之弢中言其行而翩翩是在路不息欧阳云四牡骙骙臣吏奔走于道路也旟旐有翩庶民召集于兵役也愚按此必厉王时有数兴征伐之事故诗云然或疑史无所载然史记楚世家明言周厉王暴虐熊渠畏其伐楚去其王又秦本纪亦言厉王无道诸侯或叛之西戎反王室灭犬丘大骆之族竹书载厉王三年淮夷侵雒王命虢公长父伐之不克十一年西戎入于犬丘皇王大纪载厉王时荆楚寇于南猃狁寇于北淮夷寇于东命虢公征之不克徴敛数起虐用其民民不堪命聚议而兴谤召穆公以告王怒得衞巫使纠谤者收杀之是其事皆与诗相脗合故自足信邹忠云司马子长有言诗书所以复见者多藏人家而史记独藏周室以故灭夫三代以前征伐之事岂尽可考哉乱谓兵革之乱夷説文毛传皆云平也孔云王本用兵欲以除乱但伐不得罪而乱日生不复能平之靡无通泯説文毛传皆云灭也尔雅云尽也征役繁兴侯国有调遣之烦故财力顿尽非谓无国不伐而使之皆泯灭也黎通作骊马深黒色禹贡厥土青黎史记作青骊可证诗书言黎民则以头之黒发言之犹秦呼百姓曰黔首黔亦黒也民靡有黎者言丁壮从军死亡畧尽无复有黒发之人也具通作俱偕也祸谓兵革之祸烬説文云火余也具祸以烬连上句一串读郑云俱遇此祸以爲烬言害所及广孔云烬是燋烛既然之余以比其时之民得存性命者皆死亡之余愚按上文既言靡有黎而此尚云以烬者犹曰存什一于千百云尔繇王好用兵故乱日生而不能平繇乱日生而不能平故诸侯之国无不驿骚而王国及侯国之民皆受其病若此也于乎解见抑篇于乎有哀者叹而伤之言乌呼有是可哀痛也国谓王国犹言朝廷也步説文云行也频者説文以爲人临水厓频蹙不前而止之义则是与蹙同意言国家所行如是吾且见其日以穷迫而不能复有所施展矣一説苏云国步国之动也频数也畜大物者恶数动之故以国步斯频爲哀也亦通】　国步蔑资【支韵】天不我将【漾韵亦叶阳韵资良翻】靡所止疑【支韵】云徂何往【叶漾韵于放翻亦叶阳韵于王翻】君子实维【支韵丰本作惟】秉心无竞【敬韵亦叶漾韵其亮翻五经文字作倞】谁生厉阶【叶支韵坚夷翻】至今爲梗【叶敬韵古孟翻亦叶漾韵口浪翻赋也蔑通作灭尽也资説文云货也人所赍持也将者扶持之意字从寸寸者手也疑説文云惑也徂即往也徂以人之行往言下文往以所往之地言故两文以别之曰云曰何皆疑辞也言国家数劳民动众已殚尽其资财矣而天又不肯扶持我谓所至皆败衂也民心汹汹虑主之未肯悛改大役必未休息乃王无所以止其疑者于是咸相与惊惑曰今又将往何处乎一説毛传云疑定也朱子云读如仪礼疑立之疑按仪礼士昏礼妇疑立于席之西注疑立自定之貌又乡射礼宾拜西阶上疑立主人阼阶东疑立乡饮酒亦有此文盖人有疑则有徘徊姑定之意曰靡所止疑者郑云我从兵役无有止息时亦通但如此属字似太奇耳君子指当时执政者言即荣夷公辈是也维説文云网纲也系缀之义人以手持禾爲秉故郑笺训秉爲执秉心犹今人云立定主意者竞説文云疆语也喜争啓衅所谓竞也谁指上文君子不欲斥言之也厉本旱石之名岸之危处亦曰厉阶砌之有级者説文以爲陛也曰生厉阶者岸之危处本无阶可升今忽生一阶焉以授之使之舍康庄而立于危险之地孟子所谓安其危而利其菑也梗钱氏以爲水上浮木壅水者今语以断梗与浮萍飘蓬并言是也言柄政之君子实爲国家之所系维其所以执持其心者当以无所争竞爲主用养和平之福谁爲兴兵搆怨之谋以阶之厉使从役之民飘泊靡定至今如水上之浮梗乎左昭二十四年楚子爲舟师以啓呉疆沈尹戌曰亡郢之始于此在矣诗曰谁生厉阶至今爲梗其王之谓乎】　忧心慇慇【叶眞韵于眞翻丰本作殷殷】念我土宇【麌韵】我生不辰【眞韵】逢天僤【陆本作亶】怒【叶麌韵暖五翻】自西徂东【韵会小补云叶音丁入青韵古叶青通眞】靡所定处【叶语韵敞吕翻】多我觏痻【眞韵】孔棘我圉【语韵　赋也慇説文云痛也宇本屋边之名因借爲边垂之义徐锴云按左传在君之宇下是爲边垂也念我土宇言国家之土宇可念亦如所谓日蹙国百里者不辰尔雅云不时也邢昺云言不得其时也逢説文云遇也僤説文云疾也僤怒者迅疾之怒犹云疾威也兵连祸结无稍停缓之时若天意所使者然故云逢天僤怒也处説文云止也严云是时镐京在西中原在东自西至东无有宁居者言京师及中原皆乱也觏説文云遇见也痻郑云病也孔云痻字从病而以昏爲声是昏忽之病按説文无痻字当通作昏晋语鲜不天昏韦昭注以爲狂惑之疾是也多我觏痻言我所遇见者无非狂惑之人指当时凡居位谋国者言也孔甚也棘通作防説文云急也圉通作圄説文云守之也按圉本囹圉所以拘罪人者今文圉圄多误用故尔雅训圉爲垂舍人云拒边垂也邢昺云守御在外垂也孔棘我圉者言朝廷信任昏惑之人挑怨贾祸故我之边垂又甚急即史言诸侯叛王及东夷西戎迭见侵扰之事也】　爲谋爲毖【叶质韵壁吉翻大全云叶音必】乱况斯削【药韵】告尔【墨子作女下同】忧恤【质韵墨子作防】诲尔序爵【药韵墨子序爵作予郁】谁【墨子作孰】能执热逝【墨子作鲜】不以【墨子作用】濯【觉韵亦叶药韵青药翻】其何能淑载胥及溺【药韵亦叶觉韵女角翻　赋中有比也承上三章言时事至于如此亦将如之何哉其惟知谋知毖而后可説文云虑难曰谋毖慎也乱即乱生不夷之乱况本寒水之名毛传郑笺皆训爲兹晋语韦昭注训爲益二解相通未详其义孔颖达以爲况者赐也赐人之物则益滋多故爲滋也据此説则况当通作贶然以滋益训贶于义爲迂不如依贶字本义即训作赐耳祸乱之来若天所与之故曰乱贶也削説文云析也仪礼注云犹杀也杀音色界翻谓刻削之使小也言今庙堂之上特无有谋改图而毖后患者耳若能爲谋以图其新爲毖以防其患则天之以大乱与我者将繇此渐渐削小非复不可收拾之势矣告通作诰晓谕之意尔指执政者观后有嗟尔朋友之语可见盖不欲斥言王而但托之告朋友耳恤据説文兼忧与收二义谓哀痛民之穷而收之也诲説文云晓教也序爵朱子云辨别贤否之道也张文潜云宜爲公卿者爵之以公卿宜爲大夫士者爵之以大夫士此爵之所以序也愚者爵尊贤者爵卑爵之所以乱也故序爵者别贤不肖而已前章推原祸乱之繇而曰谁生厉阶又曰多我觏痻故此言谋毖之道维何亦惟告尔以忧念民穷而亟收恤之然非在位皆贤者必不能代君恤民故又诲之以序爵焉以其时在位皆忍心之人故欲其取而澄汰之也执热孙鑛云热气盈身如执之然钟惺云旧解执字作执持之执今人以水濯手岂能便执持热物乎盖热曰执热犹云热不可解此古文用字奥处逝往也濯洗濯之濯浴可解热也此二句以比语作正意言人当盛热之时谁能执守此热以往而不思澣濯于清泠之渊用此以解其热者比今之民困于兵革已甚惟贤者在位秉无竞之心招携以礼懐远以德以罢兵息民而后民困可解也以濯解热是贤者恤民作用曰谁能曰不以皆叹今之不然孟子云今也欲无敌于天下而不以仁是犹执热而不以濯也左襄三十一年北宫文子相衞襄公如楚过郑印叚迋劳于棐林如聘礼而以劳辞文子入聘子羽爲行人冯简子与子大叔逆客事毕而出言于衞侯曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有合观孟左可得以濯之义又墨子云爵位不高则民不敬蓄禄不厚则民不信也政令不断则民不畏也故古圣王高予之爵重予之禄任之以事断予之令夫岂爲其臣赐哉欲其事之成也诗曰告女忧防诲女予郁孰能执热鲜不用濯则此语古者国君诸侯之不可以不执善承嗣辅佐也譬之犹执热之有濯也将休其手焉按此则即取用贤比以濯旧説皆如是然意似未尽淑通作俶説文云善也使民无锋镝死亡之忧有安生乐业之庆善孰如之载之言则也胥尔雅云皆也溺通作防説文云没也此二句承不以濯而言以濯解热理势当然既不以濯则热终不可解其何能善哉不特民陷溺于祸难无出脱之时恐女在位者亦将与之俱尽而无脱身之地矣孟子云苟不志于仁终身忧辱以陷于死亡诗云其何能淑载胥及溺此之谓也】　如彼遡风【叶侵韵孚金翻】亦孔之僾【队韵】民有肃心【侵韵】荓【陆本作迸云或作拼】云不逮【队韵】好【去声】是稼【郑陆本俱作家】穑【职韵郑陆本俱作啬陆云寻郑家啬二字本皆无禾者下稼穑卒痒始从禾】力民代食【职韵】稼穑维宝【皓韵】代食维好【皓韵　比而赋也遡通作説文云向也水欲下违之而上也曰遡风者流逆而风亦与之俱逆也僾説文云仿佛也徐锴云见之不明也按祭义云祭之日入室僾然必有见乎其位字义正同风水俱逆舟行难前遥瞻彼岸不知尚在何处此承上章载胥及溺而言以比人处危乱之时眞莫测将来世运如何究竟犹书所谓如涉大水茫无津涯也民有肃心二句又举当时病民之事言之肃説文云持事振敬也荓当依陆本作迸説文云散走也一云斥逐也与大学迸诸四夷义同谓斥逐使之散去也逮通作隶説文云及也民本无怠惰之心徒以征役繁兴使之东驰西窜不能及时趋事严云谓夺其农时使不得耕耨也好是稼穑四句劝谏之辞也好谓崇尚之耕种曰稼收敛曰穑孔云司勲云治功曰力则力民谓有功加于民者也代食钱氏云代耕而食也稼穑维宝申言好是稼穑之意鼂错有言明君贵五谷而贱金玉宝之义也韩诗外传云晋平公之时宝藏之台烧士大夫闻之趋车驰马救火三日三夜乃胜之公子晏子独束帛而贺曰甚善矣平公勃然作色曰珠玉之所藏也国之重宝也而天火之士大夫皆趋车走马而救之子独束帛而贺何也有説则生无説则死公子晏子曰何敢无説臣闻之王者藏于天下诸侯藏于百姓商贾藏于箧匮今百姓之于外裋褐不蔽形糟糠不充口虚耗而赋敛无已王收大半而藏之台是以天火之且臣闻之昔者桀残贼海内赋敛无度万民甚苦是故汤诛之爲天下戮笑今皇天降灾于藏台是君之福也而不自知变怪亦恐君之爲隣国笑矣公曰善自今以往请藏于百姓之间诗曰稼穑维宝维好之好如字谓美好也严云今当好是稼穑言重农也其有功力于民者则使之代耕而食言任贤也盖稼穑当以爲宝而不可轻食禄以代耕者当择其人之好而不可滥也愚按好是稼穑与告尔忧恤相应力民代食与诲尔序爵相应使代食者不得其人则民亦不得尽力于稼穑矣故因言民之不逮而仍推及之】　天降丧【去声】乱灭我立王【阳韵】降此蟊贼【职韵丰本作蟘】稼穑卒痒【阳韵】哀恫【陆本作同丰本作痌】中国【职韵】具赘卒荒【阳韵】靡有旅【丰本作吕】力【职韵】以念穹苍【阳韵　赋中有比也降下也丧者亡失之谓民失农业是降丧也兵连不休是降乱也灭尔雅説文皆云尽也立王郑苏皆云我王所恃以立者愚按即指下文稼穑是也国以民爲本民以食爲天非所恃立以爲王之具而何蟊食苗根者恶之故呼之以贼非二物也解见大田篇季本云此非以害稼者言盖借以指当时在位贪乱之人能害国者邓元锡云稼穑国之宝也贪人以好兵荒之是蟊贼也天降蟊贼是降之丧乱也卒尽痒病也俱见尔雅又説文训痒爲疡季云天下既乱则民不得尽力于农亩所以卒病而无成也哀説文云闵也徐云闵痛之形于声也于文口衣爲哀衣哀声也恫説文云痛也一曰呻吟也中国兼人与地言之具通作俱偕也以物质钱曰赘爲其放贝于外故字从敖男子出附女家谓之赘壻亦取斯义具赘者言中国之人民相偕从役于外鲜有家居者如赘物然也荒説文云芜也卒荒者言中国之田地尽皆荒芜也夫然则是不肯宝好稼穑而使民苦于不逮者皆此蟊贼之爲矣旅众也旅力犹言合力也穹苍天也李巡云古时人质仰视天形穹隆而高色苍苍然故曰穹苍念穹苍则思所以挽囘气运矣严云羣臣无有尽力以念及天意者是代食者其人非好也韩诗外传云民劳思佚治暴思仁刑危思安国乱思天诗曰靡有旅力以念穹苍】　维此惠君民人所瞻【叶阳韵诸良翻按汉较官碑以瞻爲彰】秉心宣犹考愼其相【阳韵】维彼不顺自独俾臧【阳韵】自有肺【陆本作胇】肠【阳韵】俾民卒狂【阳韵　赋也惠説文云仁也字从心从叀徐云爲惠者心专也惠君谓仁爱之君曰维此者亦讽劝之辞以王暴虐不敢直斥其非故姑爲巽语以感动之后言维此圣人放此民谓百姓人谓羣臣广韵云仰视曰瞻仁爱之君有所举动必足以福国庇民故臣民皆瞻仰之也秉心二句教其当如此也秉心宣犹与秉心无竞句法正同郑云宣徧犹谋也考通作攷説文云敂也撞击之义赵颐光云凡攷索攷究并当用攷相説文云省视也惠君之所存心者凡所举事必以徧谋于众爲主不但不偏执一己之见亦不轻狥一二人之言既与众共谋之矣然后从而参互研索之务致谨于其所省视者可行则行可止则止不敢苟且从事也惠君之所以爲惠君者道固如此旧説依郑笺以相作辅相解亦通但韵不叶耳维彼不顺指当时执政者而言曰维彼者鄙而外之之辞如论语问子西曰彼哉是也后凡言维彼者放此不顺谓不顺于理自独者言其自视唯有一独而已此外天下人皆无足当意者也俾使臧善也严云欲用独自之见而使之善何繇得善乎自有肺肠者郑云行其心中之所欲孔云肺肠五脏之物言之以表其心故云自有肺肠愚按肺气最盛故刘熙释名云肺勃也其气郁勃也肠谓大小肠能化糟粕其所出者皆滓秽耳以不顺之盛气自用故但举肺言且所出者总非良谋故但举肠言曰自有者见其不合于众所同然也俾民卒狂者使民逐逐奔命尽皆如狂也彼不顺者之所行惟任己见不顾民病如此而爲惠君者乃听信之何哉此正与第三章谁生厉阶二句相应】瞻彼中林【侵韵】甡甡其鹿【屋韵】朋友已谮【叶侵韵子林翻陆本作僭】不胥以谷【屋韵】人亦有言进退维【韩诗外传作惟】谷【屋韵　兴也中林林中也甡説文云众生竝立之貌甡甡毛云众多也许愼云鹿性旅行草虫经云鹿欲食皆鸣相召志不忌也朋友僚宷之称指执政者后放此谮説文云愬也以鹿之相从起朋友之相谮乃反兴也谷尔雅云善也不胥以谷与自独俾臧相应言彼惟自以爲是不肯参伍众论以求其眞善之所在也意当时执政所谋者芮伯必曾力阻之既不见用而反被谮毁故云然人亦有言盖恒言也谷两山间流水之道也欲进而尽言则己见恶于朋友欲退而不言则又抱愧于幽独踌躇于前却之间如皆将坠于深谷也晏子春秋云叔向问晏子曰齐国之德衰矣今子何若晏子对曰婴闻事明君者竭心力以没其身行不逮则退不以诬持禄事惰君者优游其身以没其世力不能则去不以谀持危且婴闻君子之事君也进不失忠退不失行不苟合以隐忠可谓不失忠不持利以伤亷可谓不失行叔向曰善哉诗有之曰进退维谷其此之谓与又韩诗外传云田常弑简公乃盟于国人曰不盟者死及家石他曰古之事君者死其君之事舍君以全亲非忠也舍亲以死君之事非孝也他则不能然不盟是杀吾亲也从人而行是背吾君也呜呼生乱世不得正行刼乎暴人不得全义悲夫乃进盟以免父母退伏剑以死其君闻之者曰君子哉安之命矣诗曰人亦有言进退惟谷石先生之谓也】　维此圣人瞻言百里【纸韵】维彼愚人覆狂以喜【纸韵】匪言不能胡斯【汉书作此】畏忌【叶纸韵渠绮翻　赋也维此圣人亦讽王也圣説文云通也字从耳应劭云圣者声也言闻声知情也瞻言百里者严云圣人于人之言能瞻之于百里之外谓望之而喻其意也一説瞻言百里谓圣人能知微见远亦通维彼愚人刺当时执政者愚惷覆反也狂即俾民卒狂之狂覆狂以喜者言民之奔命若狂其状甚可怜而彼反以爲喜也匪通作非非言不能芮伯自道也郑云胡之言何也礼记注云忌之言戒也言圣人在上虽疎逖之人骤进言于前且一见而能察其所怀来之意然则今有以狂爲喜之愚人若彼者圣人岂不辨之我爲其所谮亦非不能指摘其爲愚也乃于此若有所畏惧忌讳而不敢言者何也恨极而自讶之辞徐干云夫酒食人之所爱者也而人相见莫不进焉不吝于所爱者以彼之嗜之也使嗜者甚于酒食人岂爱之故忠言之不出以未有嗜之者也诗云匪言不能胡斯畏忌按周语云厉王虐国人谤王王怒得衞巫使监谤者以告则杀之国人不敢言道路以目王喜告召公曰吾能弭谤矣乃不敢言召公曰是鄣之也防民之口甚于防川川壅而溃伤人必多民亦如之是故爲川决之使导爲民者宣之使言故天子听政使公卿至于列士献诗瞽献典史献书师箴赋蒙诵百工諌庶人传语近臣尽规亲戚补察瞽史教诲耆艾修之而后王斟酌焉是故事行而不悖民之有口也犹土之有山川也财用于是乎出犹其有原湿衍沃也衣食于是乎生口之宣言也善败于是乎兴行善而备败所以阜财用衣食者也夫民虑之于心而宣之于口成而行之胡可壅也若壅其口其与能几何王弗听于是国人莫敢出言竹书载厉王八年初监谤芮伯良夫戒百官于朝疑即此诗之所爲作也】　维此良人弗求弗迪【叶屋韵读如轴直六翻】维彼忍心是顾是复【屋韵】民之贪乱宁爲荼毒【叶屋韵读如竺丁木翻史记身毒国转爲天笃又爲竺是也　赋也此章专责执政者良善也求通作逑説文云敛聚也迪説文云道也毛云进也愚按书迪简在王庭义亦同此谓导引而进之也忍心谓有残忍之心者与良人对看良人以慈良爲德主于爱民忍心以残忍爲心主于害民亦曰维此维彼者与上二章所指不同乃诗人行文错综处然于良人言此者则爱而内之之辞于忍心言彼者则恶而外之之辞也顾説文云还视也复犹重也国有善人则不肯寻觅而导进之偏于忍心之人乃顾视而眷念之重复而绸缪之盖不顺者之所爲如此此其所以数建贪利之谋数兴得己之役而瘼此下民也张文潜云荡曰曾是掊克曾是在服则维彼忍心是顾是复可知也贪郑云犹欲也宁本愿词此则反而言之犹云岂肯也荼苦菜也解见谷风篇朱子以爲蓼谓南方人名荼爲辣荼或用以毒溪取鱼即所谓荼毒也此或未足信毒説文云厚也害人之草往往而生愚按以往往而生故训毒爲厚説者以爲荼蔓野葛之属是也荼毒二字并言荼当比不顺者毒当比忍心者以执政者唯一人而忍心者其类实繁故也民本喜乱至弱而强至顺而险岂肯甘爲人所荼毒而俯首听命乎言其势必终至于叛乱以深悚惕之周语太子晋云人有言曰无过乱人之门又曰佐雝者尝焉佐鬭者伤焉又曰祸不好不能爲祸诗曰四牡骙骙旟旐有翩乱生不夷靡国不冺又曰民之贪乱宁爲荼毒夫见乱而不惕所残必多其饰弥章民有怨乱犹不可遏坊记子云贫而好乐富而好礼众而以宁者天下其几矣诗云民之贪乱宁爲荼毒故制国不过千乘都城不过百雉家富不过百乘以此坊民诸侯犹有畔者荀子云凡人莫不欲安荣而恶危辱故惟君子爲能得其所好小人则日徼其所恶亦引此诗】　大【尔雅注作泰】风有隧有空大谷【屋韵】维此良人作爲式谷【屋韵】维彼不顺征【韩诗外传作往】以中【韩诗外传作虫】垢【叶屋韵居六翻　兴之比也此承上章而言严云大风损物喻小人也尔雅作泰风云西风也愚按此以比忍心者隧本作邃説文云深远也字从穴盖谓穴之深远者晋文公请隧郑庄公隧而相见其义正同空説文云窍也字亦从穴一云虚也兼此二义尔雅注云有水曰溪无水曰谷郑云有空大谷盖风洞也今风洞所在有之闻之阳和有洞出风每年致祭而金华宋潜夫亦有风门洞碑记此类是也水经注亦云北屈县故城西十里有风山上有穴如轮风气萧瑟习常不止当其冲飘也而略无生草盖不定众风之门故也郑云大风之行有所从而来必从大空谷之中愚按有空大谷即上文所谓隧也此以比不顺者空谷爲大风之所自出亦犹不顺之人当国乃忍心之羣小所繇借以进身也维此良人维彼不顺解俱见前式説文云法也谷即不胥以谷之谷言良人之作爲必取法于善道也又毛传引尔雅云式用也言良人之所作爲者必用善道也征郑云行也中中所藏也垢説文云浊也字从土盖土之秽浊者言其中藏之污秽尽爲忍心之人鼓动而发行之以流毒于下民亦如大风之飞尘扬沙然也君子小人各于其类彼忍心者有隧而良人无之然则虽作爲式谷而不见求迪固其宜矣韩诗外传云以明扶明则升于天以明扶闇则归其人两瞽相扶不伤墙木不陷井穽则其幸也诗曰维彼不顺往以出垢闇行也】　大风有隧【寘韵】贪人败类【寘韵】听言则对诵言如醉【寘韵】匪用其良覆俾我悖【叶寘韵蒲寐翻　比而赋也贪人指不顺者言类郑云等夷也败类者言使同类之人皆将化其所爲胥而爲贪也地中有隧乃大风之所从生以比不顺者当权则士习因而败壊也周语厉王説荣夷公芮良夫曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不备大难以是教王王能久乎夫王人者将导利而布之上下者也使神人百物无不得其极犹日怵惕惧怨之来故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败既荣公爲卿士诸侯不享愚按观此则诗所咏贪人其指荣夷公明矣然以此诗绎之则所谓荣公好利而不备难者非但聚敛掊克之谓乃生事搆衅以夺诸侯之有若孔子言患寡患贫孟子言辟土地充府库是也韩诗外传云福生于无爲而患生于多欲知足然后富从之德宜君人然后贵从之故贵爵而贱德者虽爲天子不尊矣贪物而不知止者虽有天下不富矣夫土地之生不益山泽之出有尽懐不富之心而求不益之物挟百倍之欲而求有尽之财是桀纣之所以失其位也诗曰大风有隧贪人败类按韩诗所言正爲贪人二字作解听言则对诵言如醉者郝敬云欲人听从己言则以辞色接对若人指陈时事诵説则謷然不顾如醉者矣一説郑云诵诗书之言则冥卧如醉孔云乐记魏文侯自言端冕而听古乐唯恐卧史记称商鞅説秦孝公以帝道孝公睡而弗应皆是心所不悟如醉然也亦通韩诗外传云古之谓知道者曰先生何也犹言先醒也不闻道术之人则冥于得失不知乱之所繇毦毦乎其犹醉也故有先生者后生者有不生者诗曰听言则对诵言如醉匪通作非良良人也覆反也悖本作誖説文云乱也籀文顚倒从二或谓上下反覆相惑正誖乱之意不用其良覆俾我悖者谓不顺之人所用者非善人之言而彼之所言则皆反于理以是爲非以非爲是使我闻之而惑乱也左文元年殽之役晋人既归秦师秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类听言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使爲政】　嗟尔朋友予岂不知而作【药韵】如彼飞虫时亦弋获【叶药韵黄郭翻】既之阴女【音汝】反予来赫【叶药韵阅各翻陆作吓　赋也自此章而下皆自明其作诗之意朋友指贪人也与第九章义同作严云即下既作尔歌之作承上章诵言如醉而言我岂不知吾言之不合于尔而复作此诗乎一説我岂不知其理而妄作此诗乎亦通飞虫孔云飞鸟虫是鸟之大名故羽虫三百六十凤凰爲之长是鸟之称虫者也弋本训橜通作隿説文云徼射飞鸟也获得也郑云女所行如是犹鸟飞行自恣东西南北时亦爲弋射者所得言放纵久无所拘制则将遇伺女之间者得谋女也一説飞虫喻事理朱子云言已之言或亦有中犹曰千虑而一得也亦通既者已事之辞之往也阴女张子厚云阴往宻告于女也赫説文云火赤也朱子云威怒之貌言女恣贪不已必有祸患我昔日已曾以此意微婉劝谕于女欲女改图避祸而女反加赫然之怒于我是可怪也此即追述朋友已谮之事虽已经被其谮而仍作此诗以致其忠告诗人之厚也】　民之罔极【职韵】职凉【郑笺作谅】善背【叶职韵必墨翻】爲民不利如云不克【职韵】民之囘遹职竞用力【职韵　赋也极者止极之义民困于征役未知所止即第四章所谓靡所止疑云徂何往者职説文云记微也字从耳盖听而记之服膺不忘之谓故尔雅又训爲主也常也凉尔雅説文皆云薄也左传虢多凉德作法于凉其义皆同善即前所谓谷也背通作倍説文云反也克胜也言民之罔极已可怜矣而汝所记之心者惟以凉薄爲主絶无一毫恻怛之意闻人进仁爱之善言则违倍而不听其所爲者皆不利于民之事且如恐其不胜而勇于爲之也囘説文云转也遹説文云囘避也民疲奔命相与流转之四方以避之犹书所谓保抱携持厥妇子以哀吁天徂厥亡是也竞即秉心无竞之竞民既因罔极而四散奔避矣而汝犹专主爲争竞之谋日寻诸仇讐而用力不休也此皆据时事而言篇首四章所指即其事也】民之未戾【叶寘韵力置翻】职盗爲寇凉曰不可【叶歌韵居何翻古字歌作】<br />

                    <br>
                        　　【可是可有歌音也】覆背善詈【寘韵】虽曰匪予【叶鱼韵羊诸翻】既作尔歌【韵亦叶鱼韵斤于翻按朱子谓此章叶韵未详今观戾与詈叶可与歌叶乃隔句用辘轳体此用韵之最奇者诸家所未有也若未二句只以鱼韵叶亦可但如此则前四句皆无韵矣达者详之　赋也戾字从犬出户下説文以爲身曲戾也故训戾爲曲与乖同意盗指贪人所行言窃人之财犹爲之盗况攫非其有乎书注云羣行攻刼曰寇民之未戾言民此时虽逃亡犹未至于悍然乖戾而爲叛也若汝所专主者惟争夺是图则与盗无异民不堪此荼毒且羣起而爲寇而女亦不能复役使是民矣此即第十一章言民之贪乱宁爲荼毒之意预揭将来之祸以申戒之也凉曰不可三句追前日而言即第十四章所谓既之阴女反予来赫者覆反也背善犹上章云善背也詈説文云骂也匪读作非予与前予字同皆芮伯自谓也言我尝献规于女谓女所行凉薄多失民心断不可复蹈者汝反违背我之善言而骂詈我盖指前此谮毁之事也然虽曰女曾以我所言爲不是似无庸再更端矣而我之心终不能以自己亦既不惮谆复爲汝作歌庶其闻之而省悟乎提醒深切正与予岂不知而作句相应】<br />
　　桑柔十六章八章章八句八章章六句【申培説以爲芮良夫伤厉王之失国而作是诗盖因诗中有灭我立王一语朱子曾疑此诗之作在共和之后遂附防之耳愚谓果共和之后景象如斯周其亡而宣不兴矣立王依郑笺解自不可易又攷玩诗词与国语汲冢周书竹书俱互相出入断其在厉王之世子贡传阙文】<br />
　　四月孝子叹征役而思祭也【孔丛子载孔子曰于四月见孝子之思祭也韩诗以爲叹征役也愚定属此诗于厉王之世按桑柔之诗曰四牡骙骙旟旐有翩乱生不夷靡国不冺则当时征役繁兴可知已又荡之诗曰内奰于中国覃及鬼方鬼方者荆楚之地此诗咏滔滔江汉南国之纪意即爲覃及鬼方之事而发但史失传耳】<br />
　　四月维夏六月徂暑【语韵】先祖匪人【丰氏本作神】胡宁忍予【语韵赋也四月夏正建巳之月所谓孟夏也此诗作于是时六月建未之月徂説文云往也二十四气中大暑在】<br />
　　【六月故以暑言徂暑谓往年之暑也遡父而上皆曰先祖忍含忍也时盖有征伐南国之役大夫与焉逾年不归祭祀旷废因作诗以自悼曰今兹四月时已越春而夏矣追思往歳于征正在季夏盛暑之时屈指韶华朱明再厯礼卿大夫宗庙四时皆有祭今以行役于外而此典缺焉不修我先祖独非人情乎所望于后人之报本反始者谓何宁能姑含忍予而无怨恫否也左文十三年郑伯会公于棐请平于晋郑伯与公晏于棐子家赋鸿鴈季文子曰寡君未免于此文子赋四月子家赋载驰之四章文子赋采薇之四章郑伯拜公答拜杜注谓子家赋鸿鴈义取侯伯哀恤鳏寡有征伐之劳言郑国寡弱欲使鲁侯还晋恤之文子赋四月义取行役逾时思归祭祀不欲爲还晋子家赋载驰之四章义取小国有急欲引大国以救助文子赋采薇之四章义取岂敢定居许爲郑还晋不敢安居此郑伯之所以拜而谢也今按季文子赋诗之意与孔子思祭之説正合王肃亦主是説】　秋日凄凄【陆德明本作栖栖】百卉具【韩诗作俱】腓【微韵尔雅作痱】乱离瘼矣【瘼矣家语説苑俱作斯瘼韩诗作斯莫】爰【家语朱传俱作奚】其适归【微韵赋而兴也秋日谓去歳六月后之秋日亦追述之辞也凄凄毛传云凉风也按凄字本义据説文云云雨起也此不可以云雨言故毛传解爲凉风盖拟其阴寒惨淡之状如云雨之方起者然緑衣所谓凄其以风是也卉説文云艸之总名也具通作俱偕也腓通作痱説文云风病也郑云凉风用事而众草皆病按汉贾谊治安策云夫辟者一面病痱者一方痛今西边北边之郡虽有长爵不轻得复五尺以上不轻得息斥侯望烽燧不得卧将吏被介胄而睡臣故曰一方病矣诗之兴意亦以王数兴兵征伐重苦下国从征之人如百草遭风其枝叶当风者先受摧折也乱谓兵戈不息离谓室家分离瘼説文云病也郭璞云东齐谓病曰瘼乱离瘼矣者言因兵乱而分离凡有事于戎行者亦甚病矣自六月啓行秋尚在道而其士卒愁苦之状如此爰説文云引也谓引词也字从从于于者词也者引也故或以爲曰或以爲于也适毛云之也言此病不独士卒受之且还往归之于国家也王安石云乱出乎上而受患常在下及其极也乃适归乎其所出矣左宣十二年郑石制入楚师将以分郑而立公子鱼臣辛未郑杀鱼臣及石制君子曰史佚所谓母怙乱者谓是类也诗曰乱离瘼矣爰其适归归于怙乱者也夫又家语説苑载叶公问政于孔子孔子曰政在附近而来远子贡问曰政有异乎孔子曰夫荆之地广而居狭民有离志焉故曰在于附近而来远诗不云乎乱离斯瘼奚其适归此伤离散以爲乱者也又是一説】　冬日烈烈【丰本作洌洌】飘风发发【叶曷韵北末翻】民莫不谷我独何害【叶曷韵何葛翻　赋而兴也冬日谓去歳秋后之冬日烈通作颲説文云烈风也烈者火猛之义风以烈名亦风之猛者飘风囘风也轻利僄遫军中之防应无常有似于此民泛指不从征者而言谷毛云养也严云民莫不得遂其安养而我独何以遭此害乎】　山有嘉卉侯栗【丰本作防】侯梅【叶支韵莫悲翻丰本作某】废爲残贼莫知其尤【叶支韵盈之翻兴而比也嘉美也钱氏云卉草也通言之则艸木皆卉也侯栗栗名侯梅梅名汉西京襍记云初修上林苑】<br />
　　【羣臣远方各献名果异树亦有制爲美名以标奇丽栗四侯栗榛栗瑰栗峄阳栗梅七朱梅紫叶梅紫华梅同心梅丽枝梅燕梅侯梅广志云栗有关中侯栗大如鸡子三秦记曰侯国出栗愚按侯栗侯梅未详其状然意必栗与梅之大者故特以侯名又西京杂记中有侯李侯查其所以得名想亦同此栗梅之实皆可以荐笾豆而侯栗侯梅品尤瑰异故诗人因其名取以爲侯国之比李氏云言山有嘉卉是栗是梅也考工记言天下之大兽五脂者膏者臝者羽者鳞者与此诗之文相类废爲残贼者严云今其山废爲残贼之地言斫伐其本根无复存留其地荒矣尤通作邮过也诗人言王朝设立藩屏助宣政教譬之封殖嘉卉原以厚民之生今王搆怨侯国日寻干戈俾纷纷背叛无有宁宇皆繇在位者多喜功贪利之辈蛊惑致然而王曾不自知其过也又韩诗外传云善爲政者顺情性之宜顺阴阳之序通本末之理合天人之际如是则天气奉养而生物丰美矣不知爲政者使情厌性使阴乘阳使末逆本使人诡天气鞠而不信郁而不宣如是则灾害生怪异起羣生皆伤而年谷不熟是以其动伤德其静亡救故缓者事之急者弗知日反理而欲以爲治诗曰废爲残贼莫知其龙】　相【去声】彼泉水载清载浊【叶屋韵徒谷翻】我日构【丰本作遘】祸【丰本作害】曷云能谷【屋韵　兴而比也相説文云省视也从目木会意易纬文云地可观者莫可观于木也载之言则也丘氏云我视泉水则有清时则有浊时不一于浊也我我王朝也构説文云盖也郑云犹合集也愚按结屋爲构合集众材而成之也曷云能谷与民莫不谷相应严云今我国乃日日结祸犹水之无清时也何繇遂其生养乎】　滔滔江汉南国之纪【纸韵】尽瘁【陆本作萃】以仕宁莫我有【叶纸韵羽轨翻　兴而比也滔説文云水漫漫大貌以下言江汉二水故重云滔滔江汉解见汉广篇发源于梁而合流于荆南国主荆州之地言也纪説文云丝别也朱子云谓经带包络之也郑云江也汉也南国之大水纪理众川使不壅滞苏辙云诸侯放恣天下治乱莫能相一是以思得王者以纪诸侯如江汉之纪众水使天下国有所宗而人有所赖孔云荆楚之域国无道则先强有道则后服瘁病仕宦也我以仕宦之故驰驱戎行固当鞠躬尽力然不识能终保有我身否乎郑云惧危亡也】　匪鹑【説文陆本丰本俱作□】匪鸢【先韵丰本作】翰飞戾天【先韵】匪鳣匪鲔【愚按若四句一韵则当作匪鲔匪鳣鳣先韵】潜逃于渊【先韵丰本作　赋也鹑当依説文作□云雕也李氏云若以爲鹑鹊之鹑则无戾天之理今按鹑鹊之鹑本从佳非从鸟也陆佃云雕能食草似鹰而大黒色俗呼皂雕一名鷻其飞上薄云汉罗愿云雕者鹗之类土黄色健飞击沙漠中空中盘旋无细不覩鸢防类尔雅云鸢鸟丑其飞也翔陶隐居云即俗人呼爲老鸦者与雕鹗并相似而大极善飞腾江淮间捕鱼食之陆云鸢摩风回翔故其飞也翔曲礼曰前有尘埃则载鸣鸢鸢鸣则将风故也翰广韵云鸟羽也苏轼云鸟飞不在翼而在翰翰者翼之鋭也戾通作丽附着之意鳣鲔二鱼名解见硕人篇朱子云鹑鸢则能翰飞戾天鳣鲔则能潜逃于渊我非是四者则亦无所逃矣愚按此忧其终不能免祸也即宁莫我有之意】　山有蕨薇【叶支韵靡爲翻】隰有杞桋【支韵陆本作荑】君子作歌维以告哀【叶支韵鱼羁翻　赋也蕨薇二草名解见草虫篇陆佃云蕨薇所以祭也盖大夫妻之祭于其将嫁则以苹藻于其既嫁则以蕨薇神飨德与信不求备焉汉时官园种薇以共宗庙祭祀然则祭用蕨薇先王之礼旧矣隰説文云阪下隰也公羊传云下平曰隰又诗徂隰徂畛郑笺以爲新发田也杞通作芑旧説以杞爲枸檵今按礼表记引诗丰水有芑注亦以芑爲枸檵是芑二字通也然此杞非枸檵乃尔雅所云白苗之芑郭璞谓今之白梁粟也芑田中所生所以供祭生氏之诗云恒之穈芑是任是负以归肇杞是也桋当依説文作荑严云即静女自牧归荑之荑茅始生者也陆佃云列子云因以爲茅靡茅靡一作弟靡弟读如稊茅之始生也荑稊一也茅体柔而理直又洁白故先王用之以借亦以缩酒易曰借用白茅礼曰缩酌用茅谓之明酌以茅缩而后酌也陆玑云茅之白者古用包褁礼物以充祭祀旧説泥尔雅以桋爲赤梀陆玑亦云梀叶如柞皮薄而白其木理赤者爲舜梀一名桋然据郭璞説赤梀树叶细而岐鋭皮理错戾好丛生山中中爲车辋则其非隰地所有明矣又尔雅以女桑爲桋桑而诗亦云隰桑有阿则此隰之桋其或爲女桑不可知但于思祭之意不合故不取诗咏采薇采蕨昔人皆以爲在暮春之时戴侗谓薇生山中冬晚抽茅至春柔矣夏而刚宜芼豕贾思勰谓种粱与植谷同时以二月上旬种者谓上时三月上旬及清明节爲中时四月上旬爲下时而楚辞注亦谓茅春生布地如针俗谓之茅针亦可噉夏生白叶茸茸然至秋而枯然则是四物者皆四月维夏时所有故诗人即所见而赋之与君子诗人自谓也礼不下庶人君子则有位之称以见已当守礼也陆佃云下国构祸怨乱并兴则孝子有不得飨其亲者矣故诗所以告哀也愚按此亦忧其身之将不免故云然不然岂以家事先国事哉】<br />
　　四月八章章四句【序云大夫刺幽王也在位贪残下国搆祸怨乱并兴焉按渐渐之石序亦以爲下国刺幽王也戎狄叛之荆舒不至乃命将率东征疑足与此诗相证然遍考史传皆无所载似不足信朱子但以爲遭乱自伤之诗而诋先祖爲非人既属无理且无端指出滔滔江汉二句尤不相涉申培谓大夫遭谗流离南国而作是诗恍惚近似今爲之集説于此先祖匪人言先祖非人也乃神也陟降在上胡宁忍予乎夏则暑秋则腓冬则烈旤乱日进无时而息也独不及春者盖天气和畅万物发育治之象也自古治世少乱世多观四时可知矣嘉卉废爲残贼者犹离骚所谓兰芷变而不芳荃蕙化而爲茅何昔日之芳艸兮今直爲此萧艾也莫知其尤言上无明主炀灶蔽明莫有能知其罪过者也相彼泉水载清载浊叹世道昏乱永无清明之期也我日构祸所谓举手挂网罗动足触机穽滔滔江汉咏其所见亦如三闾放逐泽畔行吟乎今我尽瘁以从仕而曾不我有此惓惓不忘君之辞也匪鹑四句不独义无可逃亦见避之无路薇蕨在山刺纤植而高张也桋在隰叹美材而下列也一説谓蕨薇桋四物皆可食盖思遁迹山林以逃世患如伯夷食薇四皓茹芝之意维以告哀者作此诗以告其哀怜天下之志非以爲其身也愚但以与左传孔丛子不合故不敢从子贡传阙文】<br />
　　采绿刺怨旷也【出序　子贡传申培説皆谓周人从军室家念之而作李氐云时多征役久劳于外其所以怨旷也郝敬云人情者圣王之田男女居室人之大欲古者用民之力歳不过三日新婚三月不从政恤其私也今使其室家暌离匹妇衔怨故圣人录是诗以明王道本乎人情愚按篇中有五日爲期六日不詹之语谓三月当来归迟之四月犹未至也疑与四月维夏篇爲同时事一爲征夫之辞一爲思妇之语】<br />
　　终朝【丰氏本作鼂后同】采绿【沃韵楚辞章句作菉】不盈一匊【屋韵】予发曲局【沃韵】薄言归沐【屋韵绿与局叶匊与沐叶亦隔句用韵赋也毛云自旦及食时爲终朝采説文云捋取也绿当依王逸作菉尔雅云王刍也郭璞云即菉蓐艸也今呼防脚莎亦作莎脚莎又作鹿蓐又名荩艸唐本草注云此草叶似竹而细薄茎亦圆小生平泽溪涧之侧荆襄人煑以染黄色极鲜好俗亦呼淡竹叶陆玑云其茎叶似竹青緑色高数尺今淇澳傍生如草其草涩砺可以洗搅笏及盘枕利于刀错俗呼爲木贼盈説文云满器也毛云两手曰匊或谓一手曰匊今按説文训匊爲左手则以爲一手者得之诗诂谓屈掌曰匊是也郑云终朝采之而不满手怨旷之深忧思不专于事也曲説文云受物之器局説文云促也如物之盘礡局促于曲中有蓬松散乱之意或以曲局爲不舒展非也郑云礼妇人在夫家笄象笄今曲卷其发忧思之甚也谢枋得云妇人夫不在不事容饰故伯兮曰自伯之东首如飞蓬薄言程子云发语辞后同沐説文云濯发也万时华云手方采绿忽念髪之曲局归而膏沐此中想头转动处大可味辅广云薄言归沐恐君子之或归也好饰者妇人之性也愚按菉艸涩砺可以爲搅洗之用故采之而动归沐之思抑亦感其染色鲜好因而修容也与季本云爲夫将归有期故汲汲沐以待夫此以方及五日之期言也】　终朝采蓝【覃韵】不盈一襜【盐韵亦叶覃韵都甘翻】五日【丰本作月后同】爲期六日不詹【盐韵亦叶覃韵多甘翻丰本作瞻　赋也蓝説文云染青艸也尔雅葴马蓝注云即今大叶冬蓝爲淀者通志云蓝三种蓼蓝如蓼染绿大蓝如芥染浅碧槐蓝如槐叶染青三蓝皆可作淀色成胜母故曰青出蓝而青于蓝秦子云园圃之蓝不异众草染而后朗齐民要术云蓝地欲得良三徧细耕三月中浸子令芽出乃畦种之五月中新雨后拔栽三茎作一科相去八寸五徧爲良七月中刈蓝罗愿云月令仲夏之月令民毋刈蓝以染注谓此月蓝始可别引夏小正曰五月啓灌蓝蓼灌谓丛生也种蓝之体初必丛生蓝儿长大始可分移使之稀散以言正养蓝之时非刈蓝之侯也自四月微阴始起爲政者继长增高毋有壊堕此月又阴阳争死生分之月君子戒静以待宴阴之所成则微阴未成也戒刈蓝以损生气恐微阴不胜故耶又是月班马政游牝别羣絷驹之月马之爲性畏新出之灰驹遇辄死石矿之灰亦能令马落驹刈蓝以染也烧灰也暴布也三者皆有出灰之气令而禁之者盖爲马欤刈蓝之禁与马质禁原蚕同意不然蚕之再养蓝之早刈圣人何留意哉蓝于草中独有禁故字从监又按崔寔谓榆荚落时可种蓝五月可刈蓝其説与月令异非先王之法也衣蔽前谓之襜毛传説文同郭璞谓今之蔽膝今按襜蔽前正当蔽膝之处非蔽膝也陆佃云蓝绿易得之物今以忧思贰之故虽终朝采掇而绿不盈一匊蓝不盈一襜也蓝大于绿又其畦植如鳞则其采之盈襜易矣故诗以爲后绿可以染黄蓝可以染青则皆妇人致饰之物故诗正言之五日六日以豳风一之日二之日三之日四之日例之则五日爲三月六日爲四月也愚以易七日来复之七日爲五月义亦本此詹朱子云与瞻同仰视曰瞻期以三月而归至四月犹未瞻见也今又及采蓝之时则过五月矣是以不禁其忧思之如此也后汉书刘瑜上疏云天地之性阴阳正纪隔絶其道则水旱爲并诗云五日爲期六日不詹怨旷作歌仲尼所录】之子于狩言韔【陆德明本作鬯】其弓【东韵亦叶蒸韵姑翻】之子于钓言纶之绳【蒸韵亦叶东韵神融翻　赋也之子郑云是子也谓其君子也于往也孔颖达云狩者猎之总名言者发语辞韔説文云弓衣也亦名弢以革爲之韔其弓者孔云弛弓纳于韔中也钓钓鱼也朱子云理丝曰纶周易王肃注云纒褁也礼记疏云纶如宛转绳今按常説皆谓合丝爲绳谓之纶是也绳説文云索也孔云钓绳以生丝爲之此下二章皆预拟之词妇人苦夫之困于征役也曰君子今远出如此倘使归来将何所事乎假使往狩我当爲之纳其弓于韔中不使之用所以然者以田猎所以讲武我不欲其习于武事也如其往钓我则愿从焉当合丝爲绳以待耳盖时事倥偬故欲规其君子但以烟波钓徒自娯是虽闺阁之言亦见其所遭之不幸也观下章言钓不言狩则微意大可想见又韔其弓与纶之绳一其一之下字自别其者外之之辞之者内之之辞】　其钓维何维鲂及鱮【语韵】维鲂及鱮【见上】薄言观【韩诗作覩】者【叶语韵掌与翻定本崔灵恩集注并作多孔云俗本作观覩误　赋也鲂鱮解见汝坟鱼丽敝笱诸篇按陆玑云鲂鱼之美者鱮鱼之不美者今举一美一不美则可以槩众鱼矣我之与子相亲相昵于其钓而获也行往观之岂至如今怨旷然归果何时耶意想如此非有是事或谓此与上节皆追述昔日之子在家时所爲殊觉味短】<br />

                    <br>
                        　　采绿四章章四句【序谓幽王之时多怨旷者也今亦未有以见其然朱子但谓是妇人思其君子之诗非刺也然则圣人录此有何关系】<br />
　　民劳召穆公刺厉王也【出序】皆戒同列之词盖王所亲信者戒同列即所以刺王也【季本云集传以爲同列相戒之辞以诗词观之大抵得之矣但所谓同列者必王所亲信之人故末章曰王欲玉女钱天锡云厉王之世衞巫监谤道路以目穆公故乱其词言在同列实刺王也】<br />
　　民亦劳止汔【汉书作迄】可小康【阳韵】惠此中国以绥四方【阳韵】无【左传作毋】纵【左传丰氏本俱作从】诡随以谨无【潜夫论作是】良【阳韵】式遏寇虐憯【左传家语陆德明本俱作惨説文作朁】不畏明【阳韵谟郎翻】柔【陆本作揉】远能迩以定我王【阳韵　赋也民中国之民也劳説文云剧也云亦劳者凌蒙初云下一亦字视甚字更百倍大东哀我惮人亦可息也亦然邓元锡云夫民之劳也实诡随之人贪于利寇之虐之也止通作只语助辞钱天锡云贾生有言安民可以行义而危民易与爲非民劳者危之渐也汔当依汉书作迄説文云至也曰可者见惟此时尚可他日将不及也曰小者几几不敢过望之辞康郑云安也顔师古云言人劳已久至此可以小安逸之彭执中云民劳甚矣未能遽望其太平也但庶几小康耳万时华云开口便唱此二语已自凄絶惠説文云仁也对四夷言爲中国兼京师四国皆是下文言式遏寇虐正所以仁此中国也绥本车中靶之名尔雅以爲安也徐锴云升车必执绥所以安也四方对中国而言乃四夷也内地坚固则四夷皆帖息而不敢动是乃所以抚绥之也淮南子云圣主在上无隐人无轶民无劳役无寃刑四海之内莫不仰上之德象主之指夷狄之国重译而至非户辨而家説之也推其诚心施之天下而已矣诗曰惠此中国以绥四方内顺而外宁矣又荀子云朋党比周之誉君子不听残贼加累之谮君子不用隐忌雍蔽之人君子不近货财禽犊之请君子不许凡流言流説流事流谋流誉流愬不官而衡至者君子慎之如是则奸言奸説奸事奸谋奸誉奸愬莫之试也忠言忠説忠事忠谋忠誉忠愬莫不明通刑政平而百姓归之礼义备而君子归之故礼及身而行修义及国而政明天下愿令行禁止王者之事毕矣诗曰惠此中国以绥四方此之谓也左僖二十八年君子谓晋文公其能刑矣诗云惠此中国以绥四方不失赏刑之谓也引诗之意皆与下文无纵诡随四语互相发纵説文云缓也视若不介意之谓诡诈随从也万云通章无纵诡随句最重故章章有之小人祸国只是一味诡随大氐居高位者多喜软熟恶刚方小人欲进其身亦必未命先唯未令先诺阳顺其意阴匿其奸人主不察而信之于是逞其无良之志肆其惛怓之口穷其罔极之恶露其丑厉之状遂其缱绻之奸寇虐播于下民而王国因之以坏故不徒曰随而曰诡随随者不诡不过臧获下贱奔走承奉之态诡者不随虽敦懿操莽亦无进身之路合此二字眞可谓曲尽小人情态矣无纵者明以辨之断以絶之决不姑息也谨説文云愼也与纵字对看无良不善也严粲云人见诡随者无所伤拂则目爲善良不知其容悦取宠皆爲自利之计而非忠于所事实非善良之士也今戒用事者无纵此诡随则可以谨防无良之人苏辙云人未有无故而妄从人者惟无良之人将悦其君而窃其权则爲之故无纵诡随则无良之人肃无良之人肃则寇虐无畏之人止又后汉书陈忠上疏云臣闻轻者重之端小者大之源故隄溃蚁孔气泄鍼芒是以明者愼微智者识几书曰小不可不杀诗云无纵诡随以谨无良盖所以崇本絶末钩深之虑也按诗意谓诡随之事乃无良之人所爲而忠则谓诡随不禁必至无良亦随意取义耳式发语声遏尔雅云止也郭璞云今以逆相止爲遏又説文云微止也徐锴云缴绕使止也寇説文云暴也尚书注云羣行攻刼曰寇虐説文云残也寇虐二字串説谓逞虐于氏荼毒如寇孟子所谓民贼也憯尔雅训曾当依説文作朁字从曰发语声也憯不畏明者言此作爲寇虐之人肆然公行无所忌惮曾不畏人之共见之也李氏云不于诡随之时而禁止之至于爲宼虐而欲遏止之亦以晚矣严云远谓夷狄迩谓中国治道畧外而详内夷狄则抚柔之而已中国之治甚详故必能其事犹言克家也以定我王者如此而后天位可永固也承上文言寇虐之人不遏则中国之民必不得安故又申之曰凡欲柔远必先能迩吾前所云惠此中国以绥四方者可不勤勤加之意以爲定我王地乎书言柔远能迩必难壬人诗言柔远能迩在谨无良其旨一矣又左昭二十年郑子产有疾谓子大叔曰我死子必爲政唯有德者能以寛服民其次莫如猛仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也毋从诡随以谨无良式遏寇虐惨不畏明纠之以猛也柔远能迩以定我王平之以和也此非诗本旨然圣贤借经明理亦何所不可】　民亦劳止汔可小休【尤韵】惠此中国以爲民逑【尤韵】无纵【丰本作从下同】诡随以谨惽【説文丰本俱作惛】怓【叶尤韵尼犹翻】式遏寇虐无俾民忧【尤韵】无弃尔劳以爲王休【见上丰本作庥　赋也休説文云止息也独言惠中国者上章据天下之大势发论此章则专主修内治而言逑説文云敛聚也民劳则散故必思所以敛聚之惽本作惛説文云不憭也怓説文云乱也诡随之人心不明了惟欲变乱成法以逞其寇虐之谋书所谓辨言乱政利口乱官即其人也旧但作讙哗解于义未尽盖惽怓二字皆从心不从口也俾使也忧通作防説文云愁也先王立法所以造福民生事事皆有深意存焉今一旦取而纷更之于彼之爲寇虐计得己而民之愁苦将何所纪极故叮咛醒之曰无俾民忧弃説文云捐也尔劳亦主变法言尔误信惽怓者之言日从事于更张固自谓劳于爲国矣岂知有害无利徒自掷此劳耳愼无虚用其劳于所不必用但因其固然行所无事而使吾王亦得享安静之福可也时必有变法之事王休之休与小休之休其解正同】　民亦劳止汔可小息【职韵】惠此京师以绥四国【职韵】无【左传作毋】纵诡随以谨罔极【职韵】式遏寇虐无俾作慝【职韵】敬愼威仪以近有德【职韵赋也息毛传云止也按息本喘息人以一呼一吸爲一息故息有止义此章又于中国内独提京师而言公羊传云京大也师众也天子之居必以大众言之京师者天下根本之地若京师先不安亦何能绥及四方之国乎然寇虐之施自近及远故戒其谨罔极此罔极与他处言罔极不同罔无也极者屋脊之栋有高与中二义惟京师足以当之商颂所谓商邑翼翼四方之极也使诡随之人得肆其寇虐之害则根本先揺而亦无以爲四方之极矣京师离心则四国必皆解体天子将安所托乎胡安国云王者以天下爲家则以京师爲室京师者本也周公作立政曰迪惟有夏乃有室大竞其作防鸮诗以遗成王亦曰既取我子无毁我室皆指京师言之也以京师爲室王畿爲堂诸夏爲庭户四夷爲藩篱治外者先自内治远者先自近本乱而末治者否矣慝当通作匿阴奸也按説文无慝字汉书月见东方谓之仄慝一谓之侧匿故知慝匿通用无俾作慝者无使其招来奸党暗相啸聚也敬愼威仪二句教其但当亲近君子非谓小人盘结必合众君子与之争胜也观板之诗曰小子蹻蹻与下章言戎虽小子正是一人则此人必平素侮慢自贤者孟子所谓訑訑之声音顔色距人于千里之外彼有德之人安肯爲之用乎故以敬愼威仪箴之又左昭二年叔弓聘于晋晋侯使郊劳辞致馆又辞叔向曰子叔子知礼哉吾闻之曰忠信礼之器也卑让礼之宗也不忘国忠信也先国后己卑让也诗曰敬愼威仪以近有德夫子近德矣断章取义非诗正旨】　民亦劳止汔可小愒【齐韵】惠此中国俾民忧泄【齐韵】无纵诡随以谨丑厉【齐韵亦叶泰韵落盖翻】式遏寇虐无俾正败【叶泰韵乌外翻】戎虽【丰本改此二字作无曰】小子而式大【泰韵　赋也愒尔雅説文皆云息也徐锴云犹憩也惠此中国承上章惠京师绥四国言与首次二章语意有别言果能惠内以及外则惠庶几遍此中国矣泄毛云去也孔颖达云泄者闭物漏去之名故以爲去愚按泄字从水当如水流去之意俾民忧泄与次章无俾民忧相照前此惑于惽怓之説妄有变动既不能使民无忧矣及兹改图尚可使民忧写泄而去也丑説文云可恶也刘熙云臭也如物臭秽也厉説文云旱石也愚按此厉字即孟子厉民之厉以谨丑厉者言以愼防此臭秽可恶之人与有德者相龃龉如旱石之劘物也正败朱子云正道败壊也使有德者不见用而惟诡随之言是从则悖正者胜而守正者败矣戎郑云犹汝也孙毓云戎之爲汝诗人通训按其义未详当是古读戎汝同音故字得通用耳小子少年也国语称厉王説荣夷公其即此人乎辅广云以小子称同列必是长老者之辞式亦语声郑云犹广也按本弓声转训爲广于义无取当通作宖説文云屋响也屋广则响故以广训言汝乃新进少年而不意其旷度洪量于人无所不容乃尔盖讥调其滥比匪人旧説以爲规其责任之重非也】　民亦劳止汔可小安【寒韵亦叶先韵于防翻】惠此中国国无有残【寒韵亦叶先韵财先翻】无纵诡随以谨缱绻【叶铣韵读如卷古转翻陆本作卷】式遏寇虐无俾正反【叶铣韵甫脔翻】王欲玉女【音汝】是用大谏【叶铣韵九件翻魏高堂隆传丰本俱作简　赋也安説文云静也字从女在宀下徐锴云女子非有大故不逾阈也愚按此亦止息之意康休息愒安义无浅深趁韵成文耳惠此中国亦申上章之语残説文云贼也刘熙云践使残壊也国无有残李氏云言国无残败之祸也五章无纵诡随下各深一步説而各立一意缱绻苏朱皆云小人之固结其君者也辅云惟诡随之人方能委曲逢迎以自固结于君也按缱绻二字旧无明解説文训缱则曰缱绻不相离也训绻则曰缱绻也释名训绻亦但云藏物缱绻束防之也毛传训缱绻云反覆也孔氏训缱绻云牢固相着之意愚以字意求之缱左施遣遣之爲言纵也绻左施卷卷之爲言曲也然则缱是纵丝绳令直后乃从而屈曲纒束之则谓之绻也此章爲五章之终故特言以谨缱绻乃归根挈要所在必使君志清明晓然知是之爲是非之爲非则自不爲诡随所惑倘无以破其奸而俾其得以诡随自结则交将日益深而不可解矣王安石云正败者败而已未尽反而爲不正若正反则无正也曹居贞云以是爲非以恶爲善一切相反则亡无日矣玉朱子云宝爱之意女指同列也谏白虎通云间也更也是非相间革更其行也徐锴云于文言柬爲谏柬者分别善恶通诗反覆详委言之不已故曰大谏朱子云言王欲以女爲玉而宝爱之故我用王之意大谏正于女盖托爲王意以相戒也凌蒙初云文似相戒而忽着王欲玉女一句便是刺王本旨愚按玉之一字亦诗人嘲谑之辞然古今以防朴爲璞者多矣独厉王哉】<br />
　　民劳五章章十句【申培説云厉王之时公卿忧乱同列相戒而作此诗按此诗虽戒同列实刺同列以此同列乃王所信任爲执政者篇中所指诡随宼虐之人皆其党也申説于诗意大相刺谬子贡传阙文】<br />
　　板凡伯刺厉王也【出序】切责僚友用事之人而义归于刺王【出严氏诗辑引朱子之言　按左传云凡蒋邢茅胙祭周公之春秋隐七年天王使凡伯来聘然则凡伯乃周同姓国于畿内世在王朝胡一桂云厉王无道召穆凡伯以亲贤之故宜极言而力救之顾乃不直致其諌而姑责同僚以使之闻之者岂非亦以监谤之故不欲婴其锋以陷于罪而甚吾君之恶也耶蒋悌生云详味此诗盖朝廷始昏乱之时其时文武周公之道典章法度粲然具在非不存也在朝之臣老成才德非不有也但王心暴虐弃旧章而不顾疎斥老成而不用而其所任以政者乃少年不更事之人是以民劳于下而政乱于上其时若召穆公凡伯之徒又皆世臣与国同休戚者言不行谏不听义又不可去故其热中之情发而爲恳恻切直之词一语责之旋以一语劝之不厌繁惟欲其有所警悟而改纪于其政所谓乱世之音怨以怒其政乖此类是也】<br />
　　上帝板板【叶铣韵俾缅翻尔雅作版】下民卒【韩诗作瘁】瘅【叶铣韵多卷翻礼记沈本俱作陆德明本作僤】出话不然【先韵】爲犹【丰氏本作猷下同】不远【叶先韵于圆翻】靡圣管管不实于亶【叶谏韵直苋翻按管亶本俱旱韵但下两句远谏无叶今以亶叶谏】犹【左传作猷】之未远是用大谏【韵左传丰本俱作简　赋也上帝天也程子云以主宰言谓之帝板本作版説文云判也上帝板板者言天心判离之甚无眷顾之意也毛传训板爲反盖取其偏傍韩诗外传引此亦云劳心苦思从欲极好靡财伤情毁名损寿悲夫伤哉穷君之反于是道而愁百姓其解与毛传同尔雅训板板爲僻则但以文意取之然皆非板字本训也瘅説文云劳病也下民卒瘅者郑云天下之民尽病也又礼记缁衣篇子曰上人疑则百姓惑故君民者章好以示民俗愼恶以御民之淫则民不惑矣诗云上帝板板下民卒按此乃推探乱本之言非本文正义话尔雅説文皆云善言也孙炎云善人之言也然通作嘫説文云语声也盖相应许之意犹尔雅云谋也解见采芑篇人有进善言于彼者彼则不以爲然而据彼之所爲谋者又全无长远之虑即下三章所称是也靡无通音之转也管乐器以竹爲之郑谓如篴而小并两而吹者是也实者对虚之名不实则虚矣亶説文云多谷也谷多则实故借爲充实之意此刺当时用事者相习谄谀谓从古安有圣人惟吾王圣耳一唱众和如管与管之相应犹正月之诗所云具曰予圣者第五章夸毗正指此然听其言则洋洋盈耳而其实何尝有此事徒夸张赞诵以取悦而已时厉王好利其仓廪之所藏者必多故叹之曰若辈言不根心以无爲有不能如谷藏之充实也亦嘲谑之辞犹之未远与爲犹不远语意有别彼不远乃实指之辞此未远则根发端二句説言天心已离民病已极此何等时也宜可以改易辙矣而尚狃于细娯忘其大患谋猷仍然未远乎是用大谏虽曰谏同列正所以谏王也自次章以下至末反覆详委言之不已所谓大谏者也左成八年晋侯使韩穿来言汶阳之田归之于齐季文子饯之私焉曰士之二三犹丧妃耦而况霸主霸主将德是以而二三之其何以长有诸侯乎诗曰犹之未远是用大简行父惧晋之不远犹而失诸侯也是以敢私言之按传言不远犹但取无远虑之意】　天之方难【叶先韵那防翻】无然宪宪【叶先韵孚焉翻】天之方蹶【叶霁韵姑衞翻亦叶屑韵纪劣翻】无然泄泄【霁韵亦叶屑韵私列翻説文引此作呭呭又作詍詍尔雅今石经俱作泄泄】辞之辑【韵亦叶合韵祖合翻説文作咠新序作集】矣民之洽【叶辑韵胡急翻亦叶合韵葛合翻左传作协】矣辞之怿【陌韵亦叶药韵弋灼翻説苑陆本俱作绎】矣民之莫【药韵亦叶陌韵莫白翻】矣【赋也难本鸟名后借与易对言者以偏傍与艰同因从艰义艰説文训爲土之难治者以其用工不易故爲反易之称宪説文云敏也字下从心从目徐锴云目与心应爲敏上从宀从丰宀读若绵深屋也丰读若介艸生散乱也许氏曰于宀暗丰乱之中以心目治之四体会意蹶説文云僵也即顚踬也泄当依説文通作呭云多言也按孟子引此诗而解之曰泄泄犹沓沓也事君无义进退无礼言则非先王之道者犹沓沓也夫孟子以言则非先王之道解泄泄而説文亦以沓爲语多如水之流故其字从水从日则与训呭爲多言之义合矣宜从之荀子注引此诗作詍詍亦云辨説利口而饰非以言乱是则谓之詍也言天方以否塞之运难我尔无逞尔之敏捷一往而不顾也天方以顚踬之运蹶我尔无骋尔之利口以非而乱是也又乐记武坐致右宪郑氏谓宪读如轩声之误也则此宪宪通作轩轩亦可世説谓轩轩若朝霞举是也车前爲轩盖状其足高气扬之象耳民劳之诗云俾民忧泄取水流去之义则此泄泄如字解亦可言其神情涣散不与国事相关亦如水之流去也辞之辑矣四句引起下章之语辞非号令之谓乃在朝诸臣各出所见而有禆益于庙谟者辑説文云车和辑也故取以爲和集之义言欲其集众思也洽当依左传通作协説文云众之同和也怿当从説苑及陆德明本通作绎于义爲长绎者抽丝也书曰庶言同则绎论语曰巽与之言能无悦乎绎之爲贵盖欲其集合众论抽绎于心而思其至当之理也今但依本字解则尔雅训乐説文训悦乃是平心易气不相扞格之意莫通作嗼説文云□嗼也按严忌哀时命篇云嗼□黙而无声正此字义尔雅训定而毛传解此莫字亦以爲定则知莫嗼通用取静定之意夫既和同又静定则乱何自生徐光啓云书云同寅协恭和衷哉国家之患莫大乎人私其见而不相能也厉王之时上监谤以防民下好利而不备难此是彼非盈庭莫执壎箎之谊冺矣所谓辑怿只是平心易气献可替否顺理调剂至尔我同心以厘庶政便能爲民造福而洽莫之效臻难蹶之天定也严粲云此诗首章责同僚出话不然爲犹不远故二章因戒之以言论之间宜相和协谓徒执一己之见者未必有深长之虑惟寮友和同商议庶几合谋并智可以措民于安耳然愚而自用者终不能舍己而从人故三章言我即尔谋听我嚣嚣四章言匪我言耄尔用忧谑谓己以善言告之而不见听也善言既不见听乃大言虚诞谀言阿附善人见其如此不肯复言矣故五章言无爲夸毗善人载尸也前五章皆説寮友议论不相协犹小旻诗六章其前五章皆説谋犹之不臧也达观上下章旨知辞之辑怿非谓王者出令矣又左襄三十一年叔向曰辞之不可以己也如是夫子产有辞诸侯赖之若之何其释辞也诗曰辞之辑矣民之协矣辞之怿矣民之莫矣其知之矣説苑云子贡曰出言陈辞身之得失国之安危也诗云辞之怿矣民之莫矣夫辞者人之所以通也主父偃曰人而无辞安所用之昔子产修其辞而赵武致其敬王孙满明其言而楚庄以慙苏秦行其説而六国以安蒯通陈其説而身得以全夫辞者乃所以尊君重身安国全性者也故辞不可不修而説不可不善此皆因诗中有辞字遂借以明辞令之重非诗本意也】　我虽异事及尔同寮【萧韵陆本大全朱传俱作僚】我即尔谋听我嚣嚣【萧韵尔雅作敖敖】我言维服勿以【荀子作用】爲笑【叶萧韵思邀翻】先民有言询于刍【説苑作蒭】荛【萧韵　赋也此章主出话不然而言异事朱子云不同职也寮同官也按左传荀林父谓先蔑曰同官爲寮吾尝同寮敢不尽心乎爲赋板之三章是寮爲同官也但説文有僚字无寮字而苍颉篇训寮云小窓也其字从宀则于同官之义无预惟僚字从人説文训爲好貌盖服官之人其威仪美好可知故古以官爲僚虞书百僚师师是也然则此寮字正当通作僚陈栎云观此言则其爲同列相戒甚明即就也嚣説文云声也气出头上解见车攻篇盖相诟谇之意郑云我虽与尔职事异者乃与尔同官俱爲卿士我就尔而谋忠告以善道尔反听我言謷謷不肯受也我言维服与商书説乃言维服语正相类服即佩服之服凡我所言者尔当时常记存之于心亦如衣服之附丽于身康诰篇所谓衣德言是也笑解顔啓齿也轻侮其言故用以资笑柄也先民孔颖达云先世上古之民贤者有言所谓成语也询説文云谋也刍説文云刋艸也荛説文云薪也刍荛毛云薪采者孔云刍者饲马牛之草荛者供燃火之草言古之贤人有语传于后世谓凡谋国者必须谋及下贱者始有以得民之情今我所与尔谋者皆询于下贱之所得其言民情最眞而女顾以爲笑而不听乎礼坊记篇子云上酌民言则下天上施上不酌民言则犯也下不天上施则乱也故君子信让以涖百姓则民之报礼重诗云先氏有言询于刍荛旧説皆谓刍荛尚可询况于僚友其义亦通但不如坊记孔子之説于味爲长若诸书引此皆同后説荀子云天下国有俊士世有贤人迷者不问路溺者不问遂亡人好独诗曰我言维服勿用爲笑先民有言询于刍荛言博问也韩诗外传云天子居广厦之下帷帐之内旃茵之上被躧舄视不出阃莽然而知天下者以其贤左右也故独视不若与众视之明也独听不若与众听之聪也独虑不若与众虑之切也故明王使贤臣辐辏竝进所以通中正而致隐居之士诗曰先民有言询于刍荛此之谓也説苑云齐桓公设庭燎爲士之欲造见者朞年而士不至于是东野鄙人有以九九之术见者桓公曰九九何足以见乎鄙人对曰臣非以九九爲足以见也臣闻主君设庭燎以待士朞年而士不至夫士之所以不至者君天下贤君也四方之士皆自以论而不及君故不至也夫九九薄能耳而君犹礼之况贤于九九乎夫太山不辞壤石江海不逆小流所以成大也诗云先民有言询于刍荛言博谋也桓公曰善乃因礼之朞月四方之士相携而并至】天之方虐【药韵】无然谑谑【药韵】老夫灌灌【尔雅作讙讙】小子蹻<br />

                    <br>
                        　　蹻【药韵列女传作矫矫】匪我言耄【号韵亦叶药韵慕各翻】尔用忧谑【见上】多将熇熇【叶号韵苦到翻亦叶药韵黒合翻尔雅作謞謞】不可救药【韵　赋也此章主爲犹不远而言虐残谑戏也俱见説文天方降残虐将有覆亡之祸不止于方难方蹶而已女无以国事爲戏谑恬然不知敛戢也观下文尔用忧谑则知此谑谑是言其视国事不介意非谓其听己言而笑状类戏谑也老夫孔云凡伯自谓也灌溉也言之不已欲其沁入于心与书言启乃心沃朕心沃字义同小子指执政者即民劳篇所称戎虽小子也蹻説文云举足行高也刘向云诗曰老夫灌灌小子蹻蹻言老夫欲尽其谋而少者骄而不受也秦穆公所以败其师殷纣所以亡天下也故书曰黄发之言则无所愆诗曰寿胥与试美用老人之言以安国也耄朱子云老而昏也左传所谓老将智而耄及之是也忧谑当可忧之时而反以之爲谑孟子所谓安其危而利其葘是也多犹久也将者且然之辞熇説父云火也药所以治病周礼疾医职云以五药养其病注谓草木虫石谷也医职云凡药以酸养骨以辛养筋以咸养脉以苦养气以甘养肉以滑养窍王安石云列子曰曾不发药乎左氏曰不如闻而药之也与此救药同意苏辙云老者知其不可而尽其款诚以告之少者不信而骄之故曰非我老耄而妄言乃女以忧爲戏耳夫忧未至而救之犹可爲也苟俟其益多则如火之盛不可复救矣朱善云夫忧不可戏也苟以忧爲谑则积之之多将如火之燎于原不可得而扑灭矣刘向云夫死者犹不可药而生也悲夫乱君之治不可药而息也诗曰多将熇熇不可救药甚之之辞也韩诗外传云人主之疾十有二发非有贤医莫能治也何谓十二发痿蹶逆胀满支膈盲烦喘痹风此之曰十二发贤医治之何曰省事轻刑则痿不作无使小民饥寒则蹶不作无令财货上流则逆不作无令仓廪积腐则胀不作无使府库充实则满不作无使羣臣纵恣则支不作无使下情不上通则膈不作上材恤下则盲不作法令奉行则烦不作无使下怨则喘不作无使贤伏匿则痹不作无使百姓歌吟诽谤则风不作夫重臣羣下者人主之心腹支体也心腹支体无疾则人主无疾矣故非有贤医莫能治也人皆有此十二疾而不用贤医则国非其国诗曰多将熇熇不可救药终亦必亡而已矣故贤医用则众庶无疾况人主乎】　天之方懠【叶支韵疾之翻亦叶齐韵征奚翻】无爲夸毗【支韵亦叶齐韵部迷翻】威仪卒迷【齐韵亦叶支韵武移翻】善人载尸【支韵】民之方殿【説文作念丰本作垫】屎【支韵説文作防丰本作咿】则莫我敢葵【支韵丰本作揆】丧【去声説苑作相】乱蔑资【支韵】曾【家语无此字】莫惠我师【支韵　赋也懠尔雅云怒也按説文无懠字疑当通作挤排也天之方懠就执政身上説与前章方难方蹶方虐就国运説者不同夸通作夸説文云譀也譀者诞也即朱子所谓大言也毗通作比説文云相与周宻也言天怒汝之甚方挤排汝不使汝当国汝无徒恣爲夸大之言称圣颂神谄媚人主以自固结首章靡圣管管正指夸而言若尔雅释夸毗爲体柔其实只解毗之一字耳卒郑云尽也迷説文云惑也屈己卑身求得于人籧篨戚施亦孔之丑其终日所行之威仪尽错乱囘惑也善人忧国之人载之言则也尸孔云谓祭时之尸以爲神象故终祭而不言贤人君子则如尸不复言语畏政故也郑云时厉王虐而弭谤钱天锡云小人之焰张善人之气结畏而不敢言愤而不肯言知其无益而不遽言即欲不载尸得乎万时华云或束手旁观或屏迹闲处皆载尸也徐干云君子者行不媮合立不易方不以天下枉道不以乐生害仁安可以禄诱哉虽强抟执之而不获已亦杜口佯愚苟免不暇国之安危将何赖焉故诗曰威仪卒迷善人载尸此之谓也王应麟云善人载尸裴度之晚节也殿説文云击声也説文作念云防也屎当从説文作防云呻也孙炎云人愁苦呻吟之声也本无屎字又俗以粪爲屎庄子谓道在屎溺是也然古文屎本作一字两譌可见其谬民之方殿屎以刑法之峻言无莫通音之转也葵菜也其性常倾叶向日解见采菽篇言民方遭搏击之威愁苦呻吟无敢依归于我如葵之向日也丧犹失也蔑王弼云犹削也孔云谓微蔑物之见削则微蔑也陆元朗云楚俗有削蔑之言资説文云货也人所赍持也曾説文云词之舒也惠即行庆施惠之惠谓恤其不足也师众也民失其业又遭四方多故其所赍持者既削小矣而曾无有怜恤我众之意叹其诛求之无己也此以赋敛之重言时荣夷公好利而厉王悦之故重敛不已民不能供其求则必至于重法民之殿屎盖繇于此家语説苑俱载孔子曰诗不云乎丧乱蔑资曾莫惠我师此伤奢侈不节以爲乱者也又邓元锡云此章儆求人也丧乱而善人尸居将蔑所与资孰爲代天惠民乎亦通】　天之牖【风俗通作诱】民如壎【风俗通作埙】如篪【叶齐韵读如齐前西翻】如璋如圭【齐韵】如取如携【齐韵】携无曰益【陌韵】牖【礼记外传俱作诱】民孔易【陌韵】民之多辟【陌韵】无自立辟【见上　赋也此章承上章丧乱蔑资二句而深着其祸大学曰货悖而入者亦悖而出孟子曰上下交征利而国危矣即其意也天之牖民三句推原民性本善皆本于天之所命汤诰所谓维皇上帝降衷于下民若有恒性者凡仁不遗亲义不后君皆民之所能爲也特视上人所以开导之者何如耳牖説文云穿壁以木爲交窓也所以见日徐锴云古者一室一户一牖程子云牖者开通之义愚按左传言天牖其衷用字同此但彼只就一时言此则本其受于有生之初者言之谓开民良知而民无不知开民良能而民无不能也壎篪解见彼何人斯篇璋圭解见卷阿篇毛云如壎如篪言相和也如璋如圭言相合也孔云壎篪俱是乐器其声相和故云相和半圭爲璋合二璋则成圭故云相合愚按如壎如篪指众民言孟子谓故凡同类者举相似也同肖形而爲人则同有此性故彼如壎此如篪也如璋如圭指天人相合言子思言天命之谓性散之则爲人人之性合之则共一维天之命故民如璋天如圭也然则王如能以德道民即无不能秉德以尊君亲上者矣而其如在位之臣以言利导王弃德不务何哉如取如携言取民也取孔云谓物在他处行往取之携説文云提也谓以手举之取携只是一意言如取物于他处而以手举之也故下文但承携字言无通作毋戒辞也无曰者言愼毋出之于口也携而至于增益征敛无度非维正之供也此即上章所谓丧乱蔑资曽莫惠我师者民何以堪牖民指君言孔甚也易变易也按説文易本虫名乃蜥易也陆佃谓蜥易一日十二时变色故有变易之义夫上之所爲下之归也君好利民谁不好利君所以啓迪其民者如此民亦将疾趋改易而向所得于天牖之本体总澌灭而不复自存矣势必至于君能取民亦能夺下文言民之多辟所自来也乐记子夏云爲人君者谨其所好恶而已矣君好之则臣爲之上行之则民从之诗云诱民孔易此之谓也又韩诗外传云人有六情目欲视好色耳欲听宫商鼻欲嗅芬香口欲嗜甘旨其身体四肢欲安而不作衣欲被文绣而轻暖此六者民之六情也失之则乱从之则穆故圣王之教其民矣必因其情而节之以礼必从其欲而制之以义义简而备礼易而法去情不远故民之从命也速孔子知道之易行曰诗云诱民孔易非虚辞也按此则以易爲难易之易旧説亦皆如此读然于韵不合其失明矣若乐记所引孔易仍是变易之义定当以前説爲正民之多辟郑云民之行多爲邪辟者按此则辟当通作僻説文云从旁牵也从旁牵之其非出于正道可知自立犹言置身也辟即上文之辟毋自立辟者忧其不免也言民今既多邪僻而有乱心矣汝毋晏然置身于羣邪之中而不思所以挽囘之防窃忧祸之及女也能无惧乎左宣九年陈灵公与孔宁仪行父通于夏姬皆衷其衵服以戏于朝泄冶諌曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎昭二十八年晋祁胜与鄥臧通室祁盈将执之访于司马叔游叔游曰郑书有之恶直丑正实蕃有徒无道立矣子惧不免诗曰民之多辟无自立辟姑已若何按二传引诗语意正同】　价【荀子汉书俱作介】人维【汉书作惟下同】藩大【荀子作太】师维垣【叶寒韵胡官翻按藩垣俱元韵但翰无元叶故俱用寒韵】大邦维屏大宗维翰【叶寒韵河干翻】懐德维【左传作惟下同】宁【叶阳韵尼良翻丰本作寍】宗子维城【叶阳韵辰羊翻】无【在传汉书俱作毋】俾城壊【叶贿韵胡罪翻】无【左传汉书俱作毋】独斯畏【叶贿韵乌贿翻　赋也此章承上章民之多辟二句而教之以弭乱之道价尔雅説文皆以爲善也价人即第五章所云善人也藩孔云园圃之篱也善人在位足以建威销萌天下望其气势自然有所畏惮而不敢发故曰维藩如此而可令其载尸乎大师王安石云大众也垣孔云小墙之名国之有封疆犹家之有垣墙后非众罔与守邦故曰维垣如此而可令其莫敢葵乎荀子云君人者爱民而安好士而荣两者无一焉而亡诗曰价人维藩大师维垣此之谓也大邦二句又进而推言之大邦郑云成国诸侯也孔云以言大邦则不兼小国故知爲成国诸侯七命赐国伯以上爲成国也尔雅云屏爲之树谓小墙当门中者王者以天下爲家侯甸男采衞诸侯在门庭之内堂奥之外有屏之象焉宜有以绾结之不可使之离心也大宗即梓材所谓大家孟子所谓巨室如尹吉之类翰鸟羽也大宗勲闳之旧枝叶之蕃足以联合众心羽翼王室有翰之象焉宜有以联属之不可使其解体也时厉王用荣公爲卿士诸侯不享而衞巫监谤之后国人莫敢出言道路以目则外而大邦内而大宗其爲携贰者多矣故是诗云然懐德欲其懐爱民之德不言利也懐如怀抱之懐与论语孟子懐德同例下章言无在而不敬天正所谓懐也宁通作寍説文云安也天下康宁无多辟之患也宗子郑云谓王之适子愚按此盖不忍斥言王故但目宗子耳即所以目王也孔云城可以御寇难故以城喻言尔信能懐德以事君使四方无虞则庶乎王之太子亦有所恃以爲安矣左僖五年晋侯使士蔿爲二公子筑蒲与屈不愼置薪焉夷吾诉之公使让之士蔿稽首而对曰诗云懐德维宁宗子维城君其修德而固宗子何城如之无通作毋戒辞也下同俾使也城指宗子也坏説文云败也独郑云独居也斯説文云析也郑云离也斧以斯之之斯畏惧也言汝苟不能懐德而仍惟贿是求则氏不堪命必祸及宗子是谓城壊城既壊矣汝将焉往虽存汝之一身而家与之爲怨人与之爲讐终必不免可惧也哉尔其长虑早图毋使至此非独爲宗子亦所以自爲也抑是言也岂独戒同列哉古人有言曰抚我则后虐我则讐孟子曰寡助之至亲戚叛之使厉王而闻及此能无然惧乎孔云周语曰彘之乱宣王在召公之宫国人围之召公以其子代宣王是祸及宗子也左传曰至于厉王王心戾虐万民弗忍居王于彘是独居而畏也贤人之言皆有徴矣又左昭六年宋寺人栁逐华合比于是华亥欲代右师乃与寺人栁比公使代之见于左师左师曰女夫也必亡女丧而宗室于人何有人亦于汝何有诗曰宗子维城毋俾城壊毋独斯畏女其畏哉此引诗意又稍异】　敬【后汉书作畏】天之怒【遇韵】无【左传后汉书俱作不】敢戏豫【叶遇韵愈戍翻】敬天之渝【虞韵后汉书作威】无【左传后汉书俱作不】敢驰驱【虞韵后汉书作驱驰】昊天曰明【叶阳韵谟郎翻】及尔出王【阳韵丰本作往】昊天曰旦【叶霰韵都眷翻】及尔游衍【叶霰韵延面翻陆本作羡　赋也敬天四句言懐德也敬非空空畏惧而已必思所以安民而囘天者其所懐抱当在德矣夫方难不已至于方蹶方蹶不已至于方虐此天怒之甚也尚敢以戏豫处之耶尔用忧谑所谓戏豫也戏旧解皆训爲谑弄之意未详其义所出考説文解戏爲三军之偏而徐锴则云所谓戏下者也戏下即麾下然则戏麾通用直是状其信手指麾谓之谑弄耳豫乃象之大者旧训爲怠缓又训爲逸乐皆所未喻当是通作舒舒者伸也伸展自如则怠缓逸乐二义俱有矣故晋书地理志解豫州名义云豫者舒也言性理安舒也舒亦有豫音又偏傍相同故得通用也渝説文训爲变污故有变之义易言官有渝春秋言渝盟是也篇首言上帝板板则已将改易天命属之他人矣天心之变如此尚敢以驰驱承之耶走马谓之驰防马谓之驱然此不必指盘游言如小子蹻蹻即所谓驰驱也两无皆戒辞昊天曰明又覆説所以当无敢之意昊尔雅注云气皓□也天明天旦对天怒天渝言出王游衍对戏豫驰驱言世乱者天晦之象世治者天明之象自治而趋乱爲明入于地之象自乱而转治乃夜复爲旦之象两及尔与及尔同僚语气相类王毛云往也按往有王音故以音同通用左贵嫔德柔颂云邈邈德柔越天之刚神以知来智以藏往是也出王者朱子云言出而有所往也游説文云旌旗之流也亦借爲浮水之义衍水溢也言游又言衍总象其飘飘纵裕之意言我所以戒尔毋敢戏豫驰驱者亦谓此时天方怒方渝故耳假使天步际其清明则我固将偕汝以出往而观化自娯抑使否运倐而获转则我亦且偕汝以游衍而及时爲乐矣而岂故爲是苦言以规汝乎旧説谓天之监人无往不在其理自精然于此诗立言之意反觉寛缓未切读者详之】<br />
　　板八章章八句【申培説云厉王用事之臣多懐不忠以致祸败故公卿赋此以责之按不忠二字既属寛泛而序言此诗凡伯所作则已明着其人乃泛云公卿赋此何也僞书鄙浅固无足怪子贡传阙文】<br />
　　荡厉王无道召穆公赋此诗以谏之【出申培説　序传皆以此诗爲召穆公作万时华云反覆説纣贾山之借秦爲喻也反覆説天霍光之所谓王行自絶于天也邹德云通篇托之文王叹商危言不讳而卒不能啓王之聪故异时彘之乱国人围王宫召公曰昔吾骤谏王王不从以及此难夫骤谏者非独春秋外传所载谏监谤数语盖荡之诗尤最危焉而厉王不以爲罪其犹有容言之度乎愚按民劳荡二诗皆穆公所作初犹托讽于同列其后王恶愈深故遂直谏王耳季本云此诗若非面陈则当爲小雅】<br />
　　荡荡【尔雅作荡荡】上帝下民之辟疾威上帝其命多辟【陆德明本作僻两帝两辟不别用韵亦一变体】天生烝民其命匪谌【叶东韵市隆翻説文作忱韩诗作訦】靡不有初鲜克有终【东韵　赋也孔颖达云此下诸章皆言文王曰咨此独不然者见实非殷商之事故于章首不言文王以起发其意也荡字从水非从艸故爲水流广远之貌书荡荡懐山襄陵是也荡荡上帝呼上帝而告之也云荡荡者象其广远而言不敢斥君故借言下民与书高宗肜日篇言惟天降下民意同辟通作僻邪僻也解见板篇疾説文训病亦训急徐锴云病来急故从矢矢急疾也威説文以爲姑之称故其字从女而又从戌者徐锴谓土盛于戌土者阴之主亦犹姑爲妇之主故从戌也汉律有妇告威姑之文然则姑之称威其来古矣后人因此遂借爲气势可畏之义以其统内事而爲妇所严惮故也命自天之付畀于人者而言言此下民之相习于邪僻也岂上帝欲疾速降之威虐故其所以命之者无非戾气所钟而使之多邪僻如是乎盖无所归咎而姑爲憾天之辞也烝众也其命二字畧断匪非通谌説文云诚谛也匪谌主民言靡之言无也鲜通作尟少也有初鲜终以阅厯之变态言诗人既先致憾于天矣因又爲之解曰天生众民其付畀之理本一而无二惟人不能使此理之在己者谌信不移故使天之命亦若有不可信者耳是使其命匪谌者皆人之爲也试观天下人当其始时去性尚近多有可观迨夫末路染习日深少不变节此岂可归咎于天哉以诗意观之厉王初年似未甚有失德如第三章言而秉义类是犹知任贤人也迨其后小人进用遂至多行不义敛怨于民皆小人教之耳民亦知其播虐有自所以小人既殛而王流于彘之后犹尚得以寿终此诗言靡不有初以致其叹惜复言鲜克有终以动其挽囘王若听此而觉悟焉且将不失爲贤王何至有流彘之事乎朱善云人性皆善厉王之性亦文武成康之性也而何不善之有要其终而观之则文武成康若彼其仁厚而厉王若彼其暴虐何也盖文王性之者也武王身之者也成康困知勉行者也厉王自暴自弃者也惟其自暴自弃也故与之言仁义之言则拒之而不信与之行仁义之行则絶之而不爲然则非天命之多辟也乃王之逆天命而自底于多辟也非天命之匪谌也乃王之逆天命而自爲是匪谌也非天命之多辟非天命之匪谌则其荡荡者固自若也而岂可以疾威言之哉因知其爲怨天之辞而非天之实有是也朱子云刘康公曰民受天地之中以生所谓命也能者养之以福不能者败以取祸此之谓也左宣二年晋灵公不君士季将谏三进及溜而后公视之曰吾知所过矣将改之士季稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂惟羣臣赖之晏子春秋云景公将观于淄上与晏子闻立公喟然叹曰呜呼使国可长保而传于子孙岂不乐哉晏子对曰婴闻之能长保国者能终善者也诸侯并立能终善者爲长列士并学能终善者爲师昔先君桓公其方任贤而赞德之时亡国恃以存危国仰以安是以民乐其政而世高其德行远征暴劳者不疾驱海内使朝天子而诸侯不怨当是时盛君之行不能进焉及其卒而衰怠于德而并于乐身溺于妇寺而谋因竖刁是以民苦其政而世非其行故身死乎胡宫而不举虫出而不收当是时也桀纣之卒不能恶焉诗曰靡不有初鲜克有终不能终善者不遂其君韩诗外传云官怠于有成病加于小愈祸生于懈惰孝衰于妻子察此四者愼终如始易曰小狐汔济濡其尾诗曰靡不有初鲜克有终按合观诸书所引可以得此诗之意又外传云茧之性爲丝弗得女工燔以沸汤抽其统理不成爲丝卵之性爲雏不得良鸡覆伏孚育积日累久则不成爲雏夫人性善非得明王圣主扶携内之以道则不成君子诗曰天生烝民其命匪谌靡不有初鲜克有终言惟明王圣主然后使之然也其言理甚是然以诗言烝民爲主化民言则絶非诗意若左襄三十一年衞侯在楚北宫文子见令尹围之威仪言于衞侯曰令尹似君矣将有他志虽获其志不能终也诗曰靡不有初鲜克有终终之实难令尹其将不免此但借初终二字爲言去诗旨更远矣】　文王曰咨咨女【音汝下同】殷商【每章俱用此二句起又不用韵亦变体也】曾是彊御【汉书注作圉】曾是掊克【职韵】曾是在位曾是在服【叶职韵鼻墨翻】天降滔【大全朱传丰本俱作慆】德女兴是力【职韵　赋也咨孔云叹辞殷商解见大明篇先儒以爲指纣也吕氏春秋云昔者纣爲无道杀梅伯而醢之杀鬼侯而脯之以礼诸侯于庙文王流涕而咨之孔云厉王弭谤穆公朝廷之臣不敢斥言王之恶故止陈文王咨嗟殷纣以切刺之欧阳修云以下条陈王者之过恶言此等事皆殷纣所爲文王咨嗟以戒于初而厉王践而行之于终也陈际泰云板刺厉王也其似刺同列托也惟民劳亦然至荡而乱益深矣其毎章以文王发端亦托也托同列指言时事也托文王乃不指言时事托同列可尽言也托文王尤可尽言也文王尊盖所刺讥又在胜国夫在胜国于是益展其言故曰乱益深也曾説文云辞之舒也曰曾是者怪诧之辞上二句曾是言何乃有是人下二句曾是言何乃用是人也彊御毛传云彊梁御善也彊説文云弓有力也孔云任威使气之貌御犹御人以口给之御按御圄圉三字音同解异御者祀也圄者守也止也圉者囹圉也今误以囹圉之圉爲圄而以止守之圄爲御至御之爲祀名则全无识者此御字当通作圄谓拒而止之也掊説文云把也引盐官入手取盐爲掊然则是取物之名也克胜也逆取于民而民无如之何是爲彼所胜也彊御是妬贤嫉能者下章言彊御多怼是也掊克是聚敛巧取者下章言寇攘式内是也时厉王任用此两等人故云然墨子曰厉王染于□公长父荣夷终吕览亦云厉王染于虢公长父荣夷终其即此辈乎服毛云服政事也在位在服总上言谓居公卿百执事之位而任其职事也孔云在服与在位对文谓非徒备官又委任之也降下也滔説文云水漫漫大貌滔德即指彊御掊克言以其存之心者方兴未艾如滔天之水未知所极故曰滔德篇中女而尔皆指王也兴説文云起也登庸之谓人事之得失本于气化之盛衰国家不幸而有此滔德之人固若天之所降然亦繇汝作兴信用此一辈人故彼于是得以肆力爲之耳下章曰流言曰敛怨皆所谓是力者也一説冯时可云天降慆慢之德于人而女又兴起此辈以协爲力则胡爲不乱也亦通】　文王曰咨咨女殷商而秉义类【寘韵亦叶队韵卢对翻】彊御多怼【寘韵亦叶队韵徒对翻】流言以对【队韵】寇攘式内【队韵亦叶寘韵而瑞翻】侯作【陆本作诅】侯祝【叶宥韵职救翻】靡届靡究【宥韵　赋也而之爲汝音之转也手持禾爲秉则秉乃执持之意义犹善也对第五章不义言则此义指善人也类似也汝所秉持而见之行者乃与善人同类之事谓行善道也观此则善人当厉王初年其尝稍见用可知矣怼怨也彊御之人见王之向善也则尝懐怨恨而思所以间阻之于是乎巧造言语以入告于王务诽谤其事之不便总之皆无根之言也以其浮浪如水之流谓之流言孔云以谤毁之言对王令王不用之使贤者黜退也按泰誓篇数纣之恶云崇信奸囘放黜师保屏弃典刑囚奴正士事正谓此寇攘夺刼之名即掊克之人是也羣行攻刼曰寇取非其有曰攘加以盗名丑之之甚也式用也孔云彊御之人既退贤者乃进其党类故寇盗攘窃爲奸宄者进在王朝而信之使用事于内也以小人后至而自外入内故云式内按牧誓篇数纣之恶云乃惟四方之多罪逋逃是崇是长是信是使是以爲大夫卿士俾暴虐于百姓以奸宄于商邑即此所谓寇攘式内者也侯诸侯也作通作诅周礼诅祝掌盟诅郑注云大事曰盟小事曰诅邓元锡云诏明神殛之使沮败曰诅左传郑伯使诅射颖考叔者是也祝谓致词于神以求福周礼大祝掌六祝之辞以事鬼神示祈福祥求永贞是也六祝一曰顺祝二曰年祝三曰吉祝四曰化祝五曰瑞祝六曰防祝此其爲顺祝化祝乎邓云顺祝者君仁臣忠之类化祝者祝化广被也靡无通届极究穷也俱见説文诸侯苦王之听信小人恣爲暴虐故有诅小人使神速殛之者亦有祝王使神牖王心而改图者而皆不敢必王暴虐之事于何时而始有穷极也】　文王曰咨咨女殷商女炰烋于中国【职韵】敛怨以爲德【职韵】不明尔德【见上】时无背无侧【职韵丰本作反】尔德不明【庚韵】以无陪【陆本作培】无卿【庚韵前汉书五行志中引此四句云尔德不明以亡倍亡卿不明尔德以亡背亡仄　赋也炰烋毛云犹彭亨也郑云自矜气健之貌按炰烋字俱从火则疑爲火炽盛之貌然説文解炰爲火炙肉而无烋字其义俱难解赵颐光谓本作咆哮乃是状其喑呜立威之象亦或可信但未详所出耳愚意炰但当通作包包者裹也烋韵会云通作休休者美也包休犹云积德与敛怨相反言女当敛聚美事于中国而乃偏为敛怨之人乎此解较顺请以俟达者中国对夷狄言与民劳篇解同观第六章对鬼方言可见敛怨者寇攘之人所行者皆敛集众怨之事吕正献公所谓小人聚敛以佐人主之欲而不知其终爲害也赏其纳忠而不知其大不忠也嘉其任怨而不知其怨归于上也微子篇云降监殷民用乂讐敛召敌讐不怠罪合于一多瘠罔诏正谓此也以爲德者言王反以此敛怨之人爲有德之人而任用之也此惟王之不明于德故如此人心虚灵不昧众理具焉是之谓德能明其德则自能知人矣此探本之论时是通用音之转也反面爲背是违于理不正爲侧是趋于邪皆指小人之敛怨言也背侧俱非佳字旧説以背爲前后左右之称背可谓之前乎其不该明矣尔德不明与不明尔德顚倒变文而意自相属繇不能明其德故其德遂不明也陪本重土之义因又训爲贰贰者重也孔云陪贰谓副贰王者则三公也卿士谓六卿也昭三十二年左传曰物有陪贰天生季氏以贰鲁侯诸侯以上卿爲贰则知天子陪贰唯三公也冢宰虽亦贰王治事当从六卿之制也前汉书五行志云诗云尔德不明以亡陪亡卿不明尔德以亡背亡仄言上不明暗昧蔽惑则不能知善恶亲近习长同类亡功者受赏有罪者不杀顔师古云言不别善恶有逆背倾反者有堪爲卿大夫者皆不知之也愚按班顔之解已得诗意但背侧陪卿四字俱是就小人身上説承上文敛怨以爲德一句而言无背无侧者彼实背侧而不知其爲背侧故明有而谓之无也无陪无卿者不知其不堪爲陪卿而漫以之爲陪卿故虽有而犹之无也又韩诗外传云智如泉源行可以爲表仪者人师也智可以砥行可以爲辅弼者人友也据法守职而不敢爲非者人吏也当前决意一呼众诺者人也故上主以师爲佐中主以友爲佐下主以史爲佐危亡之主以爲佐语曰渊广者其鱼大主明者其臣惠眼观而志合必繇其中故同明相见同音相闻同志相从非贤者莫能用贤故辅弼左右所任使者有存亡之机得失之要也可无愼乎诗曰不明尔德时无背无侧尔德不明以无陪燕卿又云有谔谔争臣者其国昌有黙黙谀臣者其国亡诗曰不明尔德云云言文王咨嗟痛殷商无辅弼谏诤之臣而亡天下矣按韩于背侧陪卿之义亦仍从旧説】　文王曰咨咨女殷商天不湎尔以酒【无韵未详】不义从式【无韵未详】既愆【陆本作諐】尔止【纸韵】靡明靡晦【叶纸韵呼洧翻】式【陆本作或下同】号【平声】式呼【叶遇韵荒故翻亦叶个韵呼个翻又叶祃韵虚讶翻汉书崔注俱作謼】俾【陆本作卑】昼作夜【祃韵亦叶遇韵元具翻　赋也湎説文云沈于酒也按孔引酒诰注云饮酒齐色曰湎而文选薛君章句则云齐顔色均众寡谓之沈闭门不出客谓之湎总之沈湎义颇相似而沈字右施冘冘者淫淫行貌乃沈溺于酒之称湎字右施面则是自其见于面者言孔解爲确齐色谓共饮者皆醉面色齐同也湎尔以酒兼指君臣天之立君以爲民也岂使尔漫不事事乃偕其臣而湎于酒乎不义从式推所以湎酒之繇也从随式用也尔于不义之人随其所行用其所言因遂以饮酒爲乐事而君臣交湎耳小人蛊惑其君如声色狗马之类固自多端而饮酒亦其一彼乘醉饱之昏将有所爲也下章蜩螗沸羮之弊皆繇于此而君岂能知之乎既愆尔止四句湎酒之容也愆説文云过也止举止也按止字象艸木初生之形艸木出有址故以止爲足愆尔止者起坐无恒举止失其常度也靡之言无也明言日晦言夜言其穷日夜以爲乐也按礼记云饮酒之节朝不废朝日不废夕今王异是矣式发语声与篇中诸式字不同陆德明云一作或号者嗟吁之声尔雅舞号雩也注云雩之祭舞者吁嗟而请雨是也呼本外息与吸对言内息爲吸外息爲呼此当通作虖説文云哮虖也盖大叫之声古文乌呼亦作于虖是也号呼亦愆止中之一事然至于号呼则酒酣极矣汉书成帝乘舆幄坐张画屏风画纣醉踞妲己作长夜之乐上因顾指画而问班伯曰此图何戒伯曰沈湎于酒微子所以告去也式号式謼大雅所以流连也诗书淫乱之戒其原皆在于酒上乃喟然叹曰吾久不见班生今日复闻谠言俾昼作夜视靡明靡晦句更深言其沈醉不省虽白日昏昏然亦如夜也盖荒躭既甚神志昏迷岂特废时失事而已按微子篇云天毒降灾荒殷邦方兴沈酗于酒酒诰篇云在今后嗣王酣身用燕丧威仪皆纣湎酒之证又刘向説苑引此诗谓人之有鬭比之狂惑疾病诗云式号式呼俾昼作夜言鬭行也此全非诗旨】文王曰咨咨女殷商如蜩如螗【阳韵】如沸如羮【叶阳韵卢当翻丰本作鬻】小大近丧【去声】人尚乎由行【叶阳韵寒刚翻】内奰于中国覃及鬼方【阳韵　赋也蜩蝉也解见七月篇螗蝘也亦名螗蜩按陆玑云蝉之大而黒色者有五德文清亷俭信一名蝘虭一名虭蟟青徐谓之螇螰楚人谓之蟪蛄秦燕谓之蛥蚗或名之蜓蚞郭璞云俗呼爲胡蝉江南谓之螗陆佃从郭説谓螗其首方广似蝉而小鸣声清亮蜩亦蝉之一种形大而黒昔人啖之佃所谓蜩乃玑所谓螗总之蜩螗皆蝉类大小异名莫能详也以诗意推之冠蜩于螗之上则蜩当是大者邹阳栁赋亦云蜩螗厉响而尔雅于蜋蜩螗蜩又皆得蜩之名则佃之説爲足信矣蜩螗皆善噪者沸説文云水腾涌也羮説文云五味和鬻也刘熈云汪也汁汪郎也如蜩如螗言之乱也谋夫孔多各爲其所欲爲位之尊者则如蜩位之卑者则如螗也如沸如羮政之乱也今日行一令明日行一令迭进无停如水之沸甲言亦行之乙言亦行之错互无章如羮之襍也顔师古亦云谓政无文理虚言噂沓如蜩螗之鸣汤之沸涫羮之将熟也小大以法度言丧亡也先王之法度无论大纲领小节目皆爲小人所变乱其有尚存而未亡者特千百中之十一耳故曰近丧也周书无逸篇云乃变乱先王之政刑至于小大语正同此人指王也不欲斥言故但泛称人也由从也彼之变乱成法如此而人尚犹然从其所行曾不以爲非也按微子篇云卿士师师非度正谓此也对夷狄言则中国爲内奰説文云壮大也本作□三大三目二目爲□居倦切目围也三目爲□益大也此象其赫奕尊严之状人不敢近苏子瞻所谓秦人视其君如雷霆鬼神者也史记云王行暴虐侈傲国人谤王王怒得衞巫使监谤者以告则杀之王益严国人莫敢言道路以目此即所谓奰于中国者也覃者延长之义説文以爲长味尔雅以爲延也鬼方王质谓楚俗多鬼指楚也季本云唐高祖以爲夏曰熏鬻商曰鬼方周曰猃狁汉曰匈奴唐曰突厥本一国而异名非也大王避熏鬻之患本在殷时则商亦仍熏鬻之旧未尝有鬼方之名也至周始名猃狁耳又世本注云鬼方于汉则先零戎后汉西羌传云武丁伐西戎鬼方然皆无确据今按易言高宗伐鬼方而诗言高宗伐荆楚则鬼方之地在荆楚中明矣史记楚世家亦云周厉王之时暴虐熊渠畏其伐楚亦去其王此诗先言内奰而承之以覃及鬼方正谓峻厉之威及于远方与史殊合然则鬼方非荆楚而何】文王曰咨咨女殷商匪上帝不时【叶纸韵上纸翻】殷不用旧<br />

                    <br>
                        　　【叶纸韵暨几翻】虽无老成人尚有典刑【叶阳韵胡光翻】曾是莫听【叶阳韵他阳翻丰本作□】大命以倾【叶阳韵曲王翻丰本作顷　赋也匪通作非严云不时者犹言厄运非上天爲此厄运乃殷自不用其先王之旧法耳按周书政繇旧之旧亦指旧法言一説用旧谓用旧人亦通老成人孔云年老成德之人典庄都云大册也字从册在丌下尊阁之也刑当作刑字从井从刀井者法也犯法者必丽于刑故从刀也典刑二字连言谓典册所载之法也听犹察也人有举典刑以入告者王毎厌薄之以爲此岂足当老成人而我信之乎然其人虽可轻而其言一一本于典刑则固不可弃乃曾无一语见听察何也此隐隐是穆公自道而同志如凡伯芮伯之辈亦在其中矣一説郑云朝廷皆任喜怒曾无用典刑治事者孔云以莫爲总辞故知指君臣也亦通按微子篇云乃罔畏畏咈其耉长旧有位人亦纣弃老成之证大命以倾预卜其将然之辞严云盘庚云懋建大命大命谓国之兴亡也倾説文云仄也凡物倾仄则揺而不安故亦训爲危王应麟云正先谏诛嬴运促李云忠陨汉宗覆章华罹僇陈业隳昭图婴祸唐鼎移诗曰曾是莫听大命以倾刘向云君有过不谏诤将危国陨社稷也有能尽言于君用则留之不用则去之谓之谏用则可生不用则死谓之诤有能比和用力率羣下相与彊矫君君虽不受不能不听遂解国之大患除国之大害成于尊君安国谓之辅有能亢君之命反君之事窃君之重以安国之危除主之辱攻伐足以成国之大利谓之弼故谏诤辅弼之人社稷之臣也明君之所尊礼而闇君以爲已贼故明君之所贵闇君之所杀也明君好问闇君好独明君上贤使能而享其功闇君畏贤妬能而灭其业罚其忠而赏其贼夫是之谓至闇桀纣之所以亡也诗云曾是莫听大命以倾此之谓也】　文王曰咨咨女殷商人亦有言顚沛之揭【霁韵亦叶屑韵蹇列翻】枝叶未有害【叶霁韵暇憩翻】本实先拨【叶屑韵笔别翻列女传作败丰本作蹶】殷鉴不远在【国语在字上有近字】夏后【杜钦传后字下有氏字】之世【霁韵亦叶屑韵私列翻　赋也人孔云古之贤哲之人亦有言即顚沛以下三语是也顚通作槇説文云仆木也徐锴云尚书盘庚若顚木之有由枿本作此假借作顚仆字也沛本水流之貌孟子若水之就下沛然孰能御之是也此言沛者以仆地之势如之揭説文云高举也枝説文云本别生条也徐云自本两分故曰别生害説文云伤也木下曰本实谓充实拨説文云治也古人言顚仆之木沛然至地必高举而起之其根叶纵有所损未足爲伤须先拨治其根本使其元气充实则顚木可生矣今民怨已甚国势已危先王法度无小无大又皆爲小人所破坏欲骤然槩举而修复之固未易言惟于大关键所在亟加讲求斥远小人蠲除苛政要以收拾民心爲主民心者国家之根本根本既固国势可安然后渐次厘饬节目以还先王之旧此拨乱爲治之机括也召公谏王所惓惓望王有终者其指归全在于此旧説训揭爲蹶训拨爲絶于二字本义无涉全非诗意即如所説木之本根既已絶矣而枝叶尚然无害有此理否况厉王之时众口嗷嗷内而中国外而鬼方人心无不尽去亦不得谓之枝叶未有害也传讹相沿深知其谬殷鉴二句危言以动之也夏后之世指桀也承上文言苟爲不然则大命之倾将不可救王其能无惧乎明镜非远视尔所代彼夏后之世何以讫于桀哉泰誓篇亦云厥鉴惟不逺在彼夏王但彼爲诋辞此爲惕辞耳苏辙云殷鉴在夏盖爲文王叹纣之辞然周鉴之在殷亦可知矣周语太子晋云天所崇之子孙或在畎亩繇欲乱民也畎亩之人或在社稷繇欲靖民也无有异焉诗云殷鉴不远近在夏后之世孟子云暴其民甚则身弑国亡不甚则身危国削名之曰幽厉虽孝子慈孙百世不能改也诗曰殷鉴不远在夏后之世比之谓也韩诗外传云昔者禹以夏王桀以夏亡汤以殷王纣以殷亡故无常安之乐宜治之民得贤则昌不肖则亡自古及今未有不然者也夫明镜者所以照形也往古者所以知今也夫知恶往古之所以危亡而不袭蹈其所以安存者则无以异于敛行而求遂于前人鄙语曰不知爲吏视已成事或曰前车覆而后车不诫是以后车覆也故夏之所以亡者而殷爲之殷之所以亡者而周爲之故殷可以鉴于夏而周可以鉴于殷诗曰殷鉴不远在夏后之世黄佐云板荡之诗深刺其君之恶非章君过也忧国爱君之心所发也唐之太宗以诗赐其臣萧瑀而曰板荡识诚臣噫其亦有感于此也夫】<br />
　　荡八章章八句【序云召穆公伤周室太壊也厉王无道天下荡荡无纲纪文章故作是诗也苏辙駮之云荡之所以爲荡繇诗有荡荡上帝也序以爲天下荡荡无纲纪文章则非诗之意矣严云臣子作诗皆发于忧国之忠欲以感悟其君虽弊坏已极犹几其改图君臣大义无所逃于天地之间也此诗托言文王叹商特借秦爲喻耳或谓伤者伤嗟而已非谏刺之比如此殆类后世词人吊古之作非当时臣子惓惓之义也子贡传但存召穆公三字而其余阙文朱子但泛称爲诗人之作亦未深信其出于召穆又郑樵云三百篇中之诗皆可被之歌故琴中有鹊巢操驺虞伐檀操白驹操皆今诗文又古人谓之雅琴颂琴古之雅颂即今之琴操琴者禁也将以禁人之邪心故以歌乎诗如文中子归而援琴鼓荡荡之什乃知声至隋末犹存】<br />
　　宛丘刺陈幽公也淫荒昬乱游荡无度焉【出序　朱子谓陈国小无事实幽公但以諡恶故得游荡无度之诗未敢信也愚按幽公非游荡无度何至得恶諡亦安在其不可信乎考史记载幽公十二年周厉王奔于彘而竹书亦纪厉王二十二年陈幽公薨则幽公之爲诸侯实在厉王之世】<br />
　　子之汤【叶漾韵他浪翻楚辞章句作荡】兮宛丘之上【叶漾韵时亮翻】兮洵有情兮而无望【漾韵】兮【赋也子毛传以爲指大夫郑笺以爲斥幽公孔颖达云大夫称子是其常称又公羊传公子翚谓隐公曰百姓安子诸侯説子则诸侯之臣亦呼君曰子愚按毛郑之説皆非也此直是游人相谓之辞所以唤起下二章而着幽公淫荒之实耳汤水流貌曰子之汤兮者言其纵情流览如水之流宛丘水经注云在陈城南道东郡县志云在陈州宛丘县南三里王隐云渐欲平今不知所在矣按尔雅云宛中宛丘又云丘上有丘爲宛丘毛公李巡孙炎皆以爲四方高中央下惟郭璞谓中央隆峻状如一丘与诸説异邢昺尔雅疏云郭谓中央高者以四方高中央下即上文水潦所止泥丘也又下文云丘上有丘爲宛丘既言丘上有丘非中央隆高而何洵通作恂説文云信也有情犹云可以适情也下章言歌舞之塲乃在此丘之下凭高流览信乎其有足系人情懐也而之爲尔音之近也望袁仁云责望也此歌舞之乐乃吾君幽公之所爲女无责望之也言无望乃所以深望之耳其讽切之者至矣旧説以无望爲刺君之辞言其威仪不足观望亦通但以国人刺君而正斥之曰汤曰无望安所称婉而多风乎】　坎其击鼔【麌韵】宛丘之下【叶麌韵后五翻】无【汉书作亡下同】冬无夏値【丰本作植后同】其鹭羽【麌韵赋也坎通作竷説文引诗竷竷鼓我今文作坎坎鼓我竷説文云舞也字从章从夅从夊乐有章故从章夅者降也舞有升降故从夅夊象人两胫有所躧也舞者之行步夊夊然故从夊如旧説以坎爲击鼓声然则后章坎其击缶又将爲击缶声乎应劭云鼓者春分之音以助万物皆鼓甲而出故谓之鼓按舞必应节击鼓所以爲舞节也故曰坎其击鼓后章放此无冬无夏言无时不然范祖禹云冬夏祁寒大暑之时也人之好乐于是时必少息焉今也无冬无夏则其他时可知矣値説文云措也犹持也鹭水鸟尔雅云舂鉏也一作舂锄陆佃云步于浅水好自低昂故曰舂锄也方言鹖鴠谓之独舂与此同意陆玑云鹭好而洁白故谓之白鸟齐鲁之间谓之舂鉏辽东乐浪呉掦人皆谓之白鹭青脚高尺七八寸尾如鹰尾喙长三寸头上有长毛十数枚长尺余毵毵然与众毛异欲取鱼时则弭之禽经云鹭啄则丝偃鹰捕则角弭藏杀机也郭璞云其头翅背上皆有长翰毛今江东人取以爲睫攡名之曰白鹭缞羽説文云鸟长毛也毛云鹭鸟之羽可以爲翳郑云翳舞者所持以指麾愚按此即下章所谓翿也与周礼之羽舞不同彼乃翟羽舞人所执衞诗右手秉翟是也此舞师所执宋太乐文舞不用翟羽而用鹭羽盖惑于此诗所云矣】　坎其击缶【有韵】宛丘之道【叶有韵他口翻】无冬无夏値其鹭翿【叶有韵殖有翻尔雅丰氏本俱作纛　赋也尔雅云盎谓之缶孔云易离卦九三不鼓缶而歌注谓艮爻也位近丑丑上値弁星弁星似缶诗坎其击缶则乐器亦有缶又史记蔺相如使秦王鼓缶是乐器爲缶也坎卦六四樽酒簋贰用缶注谓爻辰在丑丑上值斗可以斟之象斗上有建星建星之形似簋贰副也建星上有弁星弁星之形又如弁天子大臣以王命出防诸侯主国尊于簋副设酒以缶则缶又是酒器也比卦初六爻有孚盈缶注谓爻辰在未上値东井井之水人所汲用缶左传曰具绠缶备水器则缶是汲水之器然则缶是瓦器可以节乐若今击瓯又可以盛水盛酒即今之瓦盆也国语云缶丝尚宫陈旸云缶之爲器中虚而善容外员而善应中声之所自出者也唐尧之时有击壤而歌者因使以縻冥缶而鼓之是以易之鼔缶而歌见于离诗之击缶见于宛丘缶之爲乐自唐至周所不易也孰谓始于西戎乎顾起元云或曰形如覆盆以四杖击之墨子吟缶史记秦王爲赵王击缶其来久矣又黄佐云缶秦声也陈师从胡公于丰徒众习其声以归国人化之翿解见君子阳阳篇陈祥道云春秋传曰舞师题以旌夏则鹭翿盖若今大乐工执之以引舞者也又诗故云击鼓击缶舞鹭羽鹭翿娯神也盖若孙皓于巫梁武于佛矣踵大姬之余习也顔师古亦云鹭鸟之羽以爲翿立之而舞以事神也愚按商书伊尹曰敢有恒舞于宫酣歌于室是谓巫风况其眞溺于巫而恒舞于道上者乎】<br />
　　宛丘三章章四句【申培説以爲陈人讥其大夫之诗此特因章首有子之一字耳玩诗意似不然子贡传阙文又按春秋桓五年书春正月甲戌己丑陈侯鲍卒公羊传云曷以爲二日卒之防也甲戌之日亡己丑之日死而得君子疑焉故以二日卒之也谷梁传亦云陈侯以甲戌之日出己丑之日得不知死之日故举二日以包也然则此诗所云宛丘之下宛丘之道无冬无夏者其即刺陈侯鲍与未可知也】<br />
　　东门之枌刺陈风也巫觋盛行女子往往弃其业而观之【班固地理志云周武王封嬀满于陈是爲胡公妻以元女大姬妇人尊贵好祭祀用巫故其俗好巫鬼郑诗谱云大姬无子好巫觋祷祈鬼神歌舞之乐民俗化而爲之孔颖达云大姬无子而左传子产云我周之自出杜预曰陈周之出者盖大姬于后生子以祷而得子故弥信巫觋也在女曰巫在男曰觋巫是总名诗称击鼓于宛丘婆婆于枌栩是有大姬歌舞之遗风也匡衡云陈夫人好巫而民淫祀黄佐云大姬好巫祷本于忠信以通神明之德岂非肃肃之化哉但流俗日至于匪彛尔苏辙云列国之风皆有所自起方周之盛时王泽充塞其善者笃于善不善者以礼自将亦不至于恶其后周德既衰诸侯各因其旧俗而増之善者因善以入于恶而不善者日以益甚故陈以大姬之余俗爲游荡无度亦理势然也愚按时幽公恒舞酣歌国人化之相与纵观巫觋资其游戏所谓上有好者下必有甚也毛传系此诗于宛丘之后所以着巫风之自若归咎于大姬或未足信】<br />
　　东门之枌宛丘之栩【麌韵】子仲之子婆【説文丰氏本俱作媻后同】娑【丰本作莎】其下【叶麌韵后五翻　赋也严粲云陈都宛丘之侧其东门与丘之间乃国之交防戴氏云陈诗多言东门必陈人游息之地尔雅云榆白枌邢昺疏云榆之皮色白名枌然则枌即白榆也陆佃云先敷叶后着荚榆性扇地所扇各与木等故其阴下五谷不植而古之人就以息焉齐桓公时衢之民桑麻不种茧缕不治衣多屦多穿管仲请沐途旁之枝使无尺寸之阴爲是故也栩解见鸨羽篇枌栩之阴皆人之所趋而聚者子仲之子孔云礼孙以王父字爲氏此人上祖必有字子仲者故氏子仲也严云子女子也愚按以下文婆娑观之字皆从女则子仲之子即女巫是也诗之子于归亦以女子爲子婆説文作媻云奢也奢者张也娑説文云舞也李巡云婆娑盘辟舞也舞所以娯神或婆娑于枌之下或婆娑于栩之下明其非一时非一处也】谷旦【陆德明本作且云苟且也】于差【叶歌韵仓何翻韩诗作嗟】南方之原【丰本作宛丘之坡盖因见原字于韵不叶赝改之耳然四句何必尽用韵鄙浅不足信】不绩其麻【叶歌韵眉波翻】市【潜夫论作女】也婆娑【歌韵　赋也谷尔雅云善也旦早朝也本一日之始而言孔以无阴云风雨谓谷旦是也差説文云不相値也尔雅云广平曰原又説文云高平之野曰原南方之原高明之地子仲之子向皆婆娑于枌栩之下而今忽变而之于南方之原则自故处求之而不可得矣故曰谷旦于差也绩缉也市即南方之原之市也此女子闻子仲之子婆娑于南方之原之市因遂不绩其麻而欲往观之也汉王符潜夫论云诗刺不绩其麻女也婆娑今多不修中馈休其蚕织而起学巫祝鼓舞事神以欺诬细民荧惑百姓妇女羸弱疾病之家懐忧愦愦皆易恐惧至使奔走便时去离正宅崎岖路侧上漏下湿风寒所伤奸人所利贼盗所中益祸益祟以致重者不可胜数或弃医药更往事神故至于死亡不自知爲巫所欺误乃反恨事巫之晚此荧惑细民之甚者也】　谷旦于逝【霁韵丰氏本作市】越以鬷迈【叶霁韵】视尔如荍【萧韵】贻我握椒【萧韵丰氏本作茮　赋也逝往也此谷旦之时既知子仲之子所在因往而从之越尔雅云于也鬷通作总説文云聚束也孔云麻缕毎数一升用绳纪之迈尔雅云行也鬷迈言挟其麻总而行不暇绩也尔指子仲之子也尔雅云荍蚍衃毛传以爲芘芣郭璞云今荆葵也谢氏云小草多华少叶叶又翘起陆佃云似芜菁华紫緑色可食微苦罗愿云华五铢钱大色粉红有紫文缕之一名锦葵大抵似芦菔华濮氏云芘芣紫荆春时开华自根及干而上连接甚宻有类虮窠故尔雅名蚍蜉俗曰火虮愚按此以同时凑集而观子仲婆娑者其人亦如蚍衃开华之盛故曰视尔如荍旧説皆谓以荍华比女色似未合握説文云搤持也陆佃云持五指也在外爲持在内爲握椒毛云芬香也按周礼女巫掌歳时祓除衅浴注谓如上已修禊以薫草药沐浴涤邪秽椒之实芬香故子仲之子取以相贻亦辟除不祥之意如后世元正小歳皆进椒酒亦其类也巫之所以结纳人心者其术在是此妇人女子辈之所以乐观之与邓元锡云国语曰古者民神不襍民之精爽不携贰者又能齐肃中正其知能上下比义其圣能光远宣朗其明能光昭之其聪能听彻之如是则神降之在男曰觋在女曰巫是以使制神之处位次主而爲之牲器时服是以圣人用之今之巫祝既闇其义何明之见何法之行正神不降惑于淫厉苟贪货食遂诬人神令此道灭痛矣】<br />

                    <br>
                        　　东门之枌三章章四句【序云疾乱也幽公淫荒风化之所行男女弃其旧业亟防于道路歌舞于市井尔朱子亦云此男女聚防歌舞而赋其事以相乐愚按此诗所言婆娑正巫觋之事未有良家子女而羣然歌舞于市中者况不绩其麻二句潜夫之解更自明晰乎子贡传申培説俱阙】<br />
　　衡门诱陈僖公也愿而无立志故作是诗以诱掖其君也【出序　欧阳修亦云诗人以陈僖公其性不恣放可以勉进于善而惜其懦无自立之志故作诗以诱进之按諡法小心畏忌曰僖公得此諡则序所谓愿而无立志者盖近之矣然是诗通篇俱贤者自道之语盖言已虽隐居无求而实有用世之具特君不见用耳诚用之则转弱小爲强大不难矣诗人作此以诱进僖公其寓意如此蕞尔国乃有此人惜姓名之不传也】<br />
　　衡门之下可以栖迟【支韵汉书栖迟作】泌之洋洋可以乐【音络韩诗外传列女传俱作疗郑本及石经俱作】饥【支韵韩诗外传作饥　赋也此章言已不见用虽遯世亦足自乐也衡説文云牛触横大木徐锴以爲牛好抵触用木阑制之然则衡乃横木之义故毛传解衡门谓横木爲门也孔頴达云门之深者有阿塾堂宇此惟横木爲之言其浅也栖即栖字禽经云陆鸟曰栖谓止息也迟广韵云久也缓也泌説文云狭流也洋洋朱子云水流貌饥饿也孙毓云此言临水叹逝可以乐道忘饥是感激立志慷慨之喻陆燧云栖迟乐饥字连看上漏下湿恨不急去之爲快惟栖而迟则可久矣不曰忘饥而曰乐饥人惟饥饿切身未免愁烦惟乐而饥虽饥亦乐矣又乐饥一本作饥按説文云治也与疗同义孔云饮水可以渴而云饥者饥久则爲渴得水则亦小故言饥以爲韵韩诗外传云子夏读诗已毕夫子问曰尔亦可言于诗矣子夏对曰诗之于事也昭昭乎若日月之光明燎燎乎如星辰之错行上有尧舜之道下有三王之义弟子不敢忘虽居蓬户之中弹琴以咏先王之风有人亦乐之无人亦乐之亦可发愤忘食矣诗曰衡门之下可以栖迟泌之洋洋可以疗饥夫子造然变容曰嘻吾子始可以言诗已矣】　岂其食鱼必河之鲂【阳韵】岂其取【音娶下同】妻必齐之姜【阳韵赋而比也此下二章言已若见用则展布必有可观不问国之大小也孔子曰苟有用我者朞月而已可也三年有成孟子曰地方百里而可以王语意相类欧阳修云言何必大国然后可爲譬如食鱼者凡鱼皆可食若必待鲂鲤则不食鱼矣譬如娶妻则诸姓之女皆可娶若必待齐宋之族则不娶妻矣此所谓诱掖之也鲂解见汝坟篇姜齐姓齐者伯夷之后伯夷主四岳之职周语云四岳赐姓曰姜】　岂其食鱼必河之鲤【纸韵】岂其取妻必宋之子【纸韵　赋而比也陆佃云鲤鱼之贵者故尔雅释鱼以鲤冠篇而神农书曰鲤最爲鱼之主又云河性宜鱼故诗曰岂其食鱼必河之鲂必河之鲤也列女传曰糊弓以河鱼之胶説者以爲河胶粘子宋姓本纪云舜封契于商赐姓曰子齐姜宋子言其族类之贵足爲系援非谓色之美也食鱼不必于鲂鲤比小国亦可爲娶妻不必于姜子比大国不足慕陈国有贤焉如此而僖公不知其委靡而不能自立不亦宜乎按僖公幽公子】<br />
　　衡门三章章四句【朱子云此隐居自乐而无求者之辞申培説亦以爲君子乐隐之诗愚谓如此説亦只赞得君子一半耳虽曰随遇而安不愿乎外心地自间品格自高然使其徒爲泉石膏肓烟霞痼疾已也亦不过一自了之人耳于世道何赖焉子贡传阙文】<br />
<br />
<br />
<br />
<br />
<br />
<br />
<br />
<br />
<br />
<br />
<br />
　　诗经世本古义卷十六<br />
<经部,诗类,诗经世本古义><br />
　　钦定四库全书<br />
　　诗经世本古义卷十七<br />
　　明　何楷　撰<br />
　　周宣王之世诗二十篇<br />
　　都人士周人思共伯和也【共国伯爵和其名按竹书纪年周厉王十二年王亡奔彘国人围王宫执召穆公之子杀之十三年王在彘共伯和摄行天子事二十六年大旱王陟于彘周定公召穆公立太子靖为王共伯和归其国遂大雨司马彪云共伯和修行而好贤厉王之难天子旷絶诸侯知共伯贤请立为天子共伯不听弗获免遂即王位一十四年天下大旱舎屋焚卜于太阳兆曰厉王为祟召公乃立宣王共伯归还于宗逍遥得意于共丘山之首庄子及吕氏春秋鲁连子皆言共伯得志于丘首即其人也周宗亡而复存实赖共伯之力此诗之作当在其逍遥共山时故有行归于周万民所望之语罗泌云共和十四年宣王立说者曰周室无君周公召公共和王政故号之曰共和自史迁至温公无异议也予不敢以为然夫厉王之时周公召公非昔日之周召也予闻厉王之后有共伯和者以徳和民诸侯贤之入为王官十有四年天旱庐火归还于宗逍遥共山之首宣王乃立是以王子朝告于诸侯犹曰厉王戾虐万民弗忍流王于彘诸侯释位以间王政宣王有志而后效官是宣王之前诸侯有释位间于天子之事者矣然则所谓共和者吾以为政自共伯尔若曰周召共和吾弗信也和之贤也盖干王政而非其得已者也向秀郭象援古之说以为共和者周王之孙也懐道抱徳食封于共厉王之难诸侯立之宣王立乃废立之不喜废之不怒斯则得其情矣吕氏春秋云共伯和修其行好贤仁而海内皆以来为稽矣周厉之难天子旷絶而天下皆来谓矣以此言物之相应也罗苹云按人表厉王后有共伯和孟康谓其入为三公盖周室无君和以三公摄政惟其日久故有大旱之变尔十三州志谓共伯后归国逍遥得意于共山之首使其窃簒则宣王之立可能得志于共首哉共谓今之共城故汉之共县寰字记云厉王崩共伯使诸侯奉王子靖立为宣王共伯复归于国共山在县北十里其事益明而水经注亦云共即共和之故国山在国北故又曰共北山】<br />
　　彼都人士狐裘【丰氏本作求】黄黄【阳韵贾谊新书作裳】其容不改出言有章【阳韵】行归于周万民所【新书作之】望【叶阳韵武方翻孔颖逹云襄十四年左传引此二句服防曰逸诗也都人士首章有之礼记注亦言毛氏有之三家则亡今韩诗实无此首章时三家列于学官毛诗不得立故服以为逸　赋也彼指共伯也都西都镐京也孔云士者男子行成之大称彼都人士言彼乃我西都之人素以士行着闻者即昔人所称懐道抱徳修行好贤是也亦因其辞位逃荣故但以士称之又苏辙云都羙也都人士士之有羙人之行者也亦通狐裘此人所服也黄黄朱子云狐裘色也以裘皮非一狐之腋故重言之按黄衣狐裘大蜡之服也故郊特牲云黄衣黄冠而祭息田夫也又云野夫黄冠黄冠草服也则黄色之裘为野人所得用矣共伯既废之后逍遥共山同于野人故亦服此孔云狐色不等狐白非君不服狐青及小而羙者则可以供公子若黄狐及麤恶者庶人亦服之彼狐之黄者多黄狐之衣非贵服也庶人服犬羊不裼故此狐裘亦不裼取其温裕而已又按玉藻云君子狐青裘豹裦绡衣以裼之狐裘黄衣以裼之注谓君子士大夫也则狐裘黄衣贵者亦服之但以次章言台笠乃野人所用故知此当为野服耳其容不改者言其动作容貌有常也章说文云乐竟为一章从音从十十数之终也出言有章者吐辞合乎伦理亦如乐章之有节奏也此追思其平日在位时丰范如此周亦镐京也万民所望者望其自外行而复来归于周以为民之仪表也礼缁衣篇子曰长民者衣服不贰从容有常以齐其民则民徳壹因引此诗愚按此第推言其足为民望之实衣服不贰从容有常即所谓其容不改出言有章者非指此狐裘黄黄言也又左襄十四年楚子囊还自伐吴卒将死遗言谓子庚必城郢君子谓子囊忠君薨不忘増其名将死不忘卫社稷可不谓忠乎忠民之望也诗曰行归于周万民所望忠也引诗意以不忘旧国为不忘君不忘社稷之比旧说训周为忠信非也】　彼都人士台【尔雅丰本俱作薹】笠缁撮【叶屑韵祖悦翻】彼君子女绸直如髪【叶屑韵方结翻】我不见兮我心不说【屑韵音悦丰本以此为第三章　赋也台笠郑云以台皮为笠台艸名林兆珂云有皮坚细滑致可为簦笠详见南山有台篇笠所以御暑雨有柄曰簦无柄曰笠孔云郊特牲曰大罗氏天子之掌鸟兽者诸侯贡属焉草笠而至尊野服也则草笠野人之服是贱者也前裘则冬所衣此笠则夏所用各举其一而言之罗愿云草服草笠自伊者氏为蜡始盖已久矣然犹存其衣服之制谨而不敢变缁撮毛云缁布冠也撮说文云两指撮也朱子云其制小仅可撮其髻也孔云按郊特牲云太古冠布齐则缁之三代改制齐冠不复用布故玉藻云始冠缁布冠自诸侯下逹冠而敝之可也则此应始冠而敝之今以为常服者士以上冠而敝之庶人则虽得服委貌因而冠之而俭者服缁布故诗人举而羙焉又论语今也纯俭注云纯当为缁则缁亦得为防帛何知非防帛为冠而言缁布者以缁虽古布帛两名但字从才者为帛从甾者为布此言缁故知非帛且若是帛为冠则有制度不得言撮故士冠礼云缁布冠頍项注云缁布冠无笄者着頍围髪际结项中隅为四缀以固冠也项中有亦繇固頍为之耳今未冠笄者着卷帻頍象之所生也是缁布冠制小故言撮以此益明非冠也按冠即委貌亦名冠弁陈氏云缁布冠无緌后世以尊者不可无饰故加缋緌用于始冠及大夫之卜宅与葬日而已庶人或以为常服谓之缁撮则无梁矣季本云台笠出田时所戴缁撮居家时所戴彼君子女谓贵家之女盖指共伯之嫡媵后章尹吉是也又苏云君子女女之有君子之行者亦通绸说文云密也绸直皆指髪言如髪犹言其髪有如此者按命妇首服有副编次三者副之言覆所以覆首为之饰编则列髪为之假作紒形加于首上次则次第也髪长短与已髪相合为紒谓之髲鬄今但曰如髪而已以共伯既自弃其爵则其嫡媵皆不得服命妇之饰故苐见其髪绸密而条直解颐新语谓一如其髪之本然不用髢为髙髻是也共伯贤其内助亦必贤故诗人思而欲见之我不见兮谓未见其归来周京故心思之而忧非谓不见此人也若果不见此人则狐裘黄黄台笠缁撮已明明见之矣】　彼都人士充耳琇实【质韵】彼君子女谓之尹吉【质韵】我不【陆本作弗】见兮我心苑结【叶质韵吉屑翻丰本以此为第二章　赋也充耳惟冕服有之琇通作秀下垂之象也解俱见淇澳篇云琇实者王肃云以羙石为瑱塞实其耳是也此与下章垂带而厉皆追言共伯昔日为诸侯时服饰如此观卫武公诗亦云充耳琇莹则其为诸侯可知矣尹尹氏也世为周公卿吉郑读为姞唐宰相世系云吉氏出自姞姓黄帝裔伯□封于南燕赐姓曰姞又后稷妃家也左宣三年郑石葵曰吾闻姬姞耦其子孙必蕃姞吉人也后稷之元妃也或作郅潜夫论云郅与姞同而字异孔云尹姞世贵旧姓是有礼法者又姚寛云尹吉二姓俱出尹吉甫之后元和姓纂云尹吉甫之后以王父字为氏汉有汉中太守吉恪是也二说并存之苑毛云积也按苑所以养禽兽风俗通云苑蕴也言薪蒸所蕴积故有积义结缔也孔云如绳束之为结也苑以言其思之不已结以言其思之不解意共伯摄政时必有以深当于民心者故思慕之深至于如此后二章意同】　彼都人士【寘韵】垂带【陆本作蔕】而厉【旧叶泰韵落盖翻今按下文虿迈俱无泰叶当读如詈字叶寘韵力智翻与上句士字叶】彼君子女卷髪如虿【卦韵】我不【陆本作弗】见兮言从之迈【卦韵　赋也带大带也小尔雅云带之垂者谓之厉左传所谓鞶厉孔云大带之垂者名之为绅而复名为厉者绅是带之名厉是垂之貌季本云从其垂下如将履之有危厉之意焉按礼绅长三尺子游曰三分带下绅居二焉注谓人长八尺大带之下四尺五寸分为三分绅居二分焉绅长三尺也卷通作鬈说文云髪好也引诗羙且鬈一曰髪曲也虿说文云毒虫也字象其奋螫曳尾之形长尾为虿短尾为蝎陆玑云一名杜伯愚按虿尾能巻曲曰卷发如虿当是假紒之形似之即首服中之编也罗愿云此言命妇之饰谓首饰整然矣言发语辞迈说文云逺行也我不见此人行归于周则愿从之逺行也】　匪伊垂之带则有余【鱼韵】匪伊卷之髪则有旟【鱼韵】我不见兮云何盱【叶鱼韵读如嘘休居翻丰本作吁】矣【赋也伊郑云辞也余说文云饶也象髪于旟者谓如旌旟舒卷之状罗愿云淮南子言郑舞者髪若结旌许氏曰屈而复舒也结旌则旟之义郑云此言士非故垂此带也带于礼自当有余也女非故卷此髪也髪于礼自当有旟也盱说文云张目也云何盱矣犹云使我如何其悬望乎言望之甚也初言不见则我心不悦继之以苑结又甚于不悦矣既又欲从之逺行既又不欲其终于逺行而不归而托之悬望夫共伯和何以得此于周人哉虽曰不贤吾不信也】<br />
　　都人士五章章六句【序云周人刺衣服无常也古者长民衣服不贰从容有常以齐其民则民徳归壹伤今不复见古人也贾谊新书取其说而衍之云人之情不异面目状貌同类贵贱之别非人人天根着于形容也所持以别贵贱明尊卑者等级势力衣服号令也乱且不息滑曼无纪天理则同人事无别然则所谓臣主者非有相临之具尊卑之经也特面形而肤之耳近习乎画近貌然后能识则疏逺无所放众庶无以期则下恶能不疑其上君臣同伦异等同服则上恶能不于其下诗云彼都人士狐裘黄裳行归于周万民之望孔子曰为上可望而知也为下可述而志也则君不疑于其臣而臣不惑于其君此之不行泳渎无界可为长太息者此也今按狐裘黄黄以台笠例之自是野人之服而以此为长民者衣服不贰可乎序不过缁衣成说耳朱子亦知其误而以此诗为乱离之后人不复见昔日都邑之盛人物仪容之羙因作此以叹息之且云厉王流死于彘其时都邑自不能如旧不必东迁之后也其语意亦近似子贡传有君子懐三字大意当与朱传同而其余文尽阙申培说则谓尹伯封作周既东迁伯封见西周风俗之羙而伤今之不古若赋此亦不过诗传赋黍离之意愚所疑者据旧说以前二章为言都人之贱者后三章为言都人之贵者意谓盛世之人贵贱俱佳浓淡皆好也夫万民所望隆峻之称既非野服之田夫所可居充耳琇实五冕之饰亦非都人士之等夷所可防心疑诗之所思必有人焉先居髙位而后沦沉于草野者故作此以招之忽思及共伯和事而与诗中之语意一一皆合狐裘台笠其时所见也琇实垂带追忆之辞也称之为士以着其不为诸侯也欲从于迈以明其长往不反也卒之曰我不见兮云何盱矣则犹是行归于周万民所望之意耳味诗辞既非盛世之诗而尹氏之贤着于吉父姞氏之贤着于蹶父皆宣王时人与厉王时相近辄确信谓非共伯无足以当之千载而下必有以予为知言者】<br />

                    </div></div><hr><script charset='utf-8' src='../../js/footer.js'></script></body></html>