<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法阳明先生文集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>阳明先生文集</center></div><div class='fo'><center>经文出处:来自殆知阁</center><br/><br>
                        阳明先生文集　　（明）王守仁着<br />
<br />
●目录<br />
<br />
序<br />
<br />
文录<br />
<br />
外集<br />
<br />
别录<br />
<br />
传习录<br />
<br />
遗言录<br />
<br />
稽山承语<br />
<br />
附录<br />
<br />
●序<br />
<br />
黄绾<br />
<br />
邹守益<br />
<br />
○黄绾<br />
<br />
阳明先生文录序<br />
<br />
通议大夫礼部侍郎前詹事府詹事兼翰林院侍讲学士同修国典经筵讲官门人黄绾譔<br />
<br />
古人之文实理而已理散两间蕴诸人心无迹可见必俟言行而彰言行人之枢机君子慎之而实理形焉古者左史记言右史记事此其载籍之初文之权舆乎故文之为用以之撰天地而天地为昭以之体万物而万物为备以之明人纪而人纪为修以之阐鬼神而鬼神为显以之理庶民而庶民为从以之考三王而三王为恊以之俟后圣而后圣为归所以经纬天地肇修人纪纲维万物探索阴阳统贯今古变通幽明而不可废者也阳明先生夙负豪杰之资始随世俗学文出入世儒老释之间中更窜谪流离之变乃笃志为学久之深有省于孟子良知之说大学亲民之旨反身而求于道充乎其自得也故其发于言行也日见其宏廓深潜中和信直无少偏戾故其于文也亦日见其浩愽渊邃清明真切皆足以达其志而无遗□□□君父或质之朋友或迪之门生或施之政□□□□□旅以至登临之地燕处之时虽一謦一□□□□□往而非实理之形由是不息造其精以□□□□□其用□也天地可以经纬人纪可以肇修万物可以纲维阴阳可以探索古今可以统贯幽明可以变通惜乎天不愸遗不获尽见行事人被斯世其仅存者惟文录俦习录居夷集而已其余或散亡及传写讹错抚卷泫然岂胜斯文之慨乃与欧阳崇一钱洪甫黄正之率一二子侄检稡而编订之曰阳明先生存稿洪甫携之吴中与黄勉之重为厘类曰文录曰别录谋诸提学侍御闻人邦正刻梓以行庶传之四方垂之万世使有志之士知所用心则先生之学之道为不亡矣嘉靖乙未春三月<br />
<br />
○邹守益<br />
<br />
阳明先生文录序<br />
<br />
门人安成邹守益譔<br />
<br />
钱子德洪刻先师文录于姑苏自述其裒次之意以纯于讲学明道者为正录曰明其志也以诗赋及酬应者为外集曰尽其全也以奏疏及文移为别录曰究其施也于是先师之言粲然聚矣以守益与闻绪言之教也寓简使序之守益拜手而言曰知言诚未易哉昔者孔夫子之在春秋也从游者三千速肖者七十矣而犹有莫我知之叹叹夫以言语求之而眩其真也夫子既没门弟子欲以所事夫子者事有子夷考其取于有子亦曰甚矣其言之似夫子也则下学上达之功其着且察者鲜矣推尊之词要亦足以及之贤于尧舜尧舜未易贤也足兽之于麟飞鸟之于凤虽勉而企之其道无繇不几于绝德乎礼乐之等最为近之然犹自闻见而求终不若秋阳江汉直悟本体为简易而切实也盖在圣门惟不迁怒不贰过之颜语之而不惰其次则忠恕之曾足以任重而道远故再传而以祖述宪章譬诸天地四时三传而以仕止久速之时比诸大成比诸巧力宛然江汉秋阳家法也秦汉以来专以训诂杂以佛老侈以词章而皜皜肫肫之学淆杂偏陂而莫或救之逮于濂洛始粹然克续其传论圣之可学则以一者无欲为要荅定性之功则以大公顺应学天地圣人之常嗟乎是岂尝试而悬断之者乎其后剖析愈精考拟愈繁著述愈富而支离愈甚间有觉其非而欲挽焉则又未能尽追窠臼而洗濯之至我阳明先师慨然深探其统历艰履险磨瑕去垢独揭良知力极群迷犯天下之谤而不自恤也有志之士稍稍如梦而觉沂濂洛以达洙泗非先师之功乎以益之不类再见于虔再别于南昌三至于会稽窃窥先师之道愈简易愈广大愈切实愈高明望望焉而莫知其所止也当时有称先师者曰古之名世或以文章或以政事或以气节或以勋烈而公克兼之独除却讲学一节即全人矣先师咲曰某愿从事讲学一节尽除却四者亦无愧全人又有訾讪之者先师曰古之狂者嘐嘐圣人而行不揜世所谓败阙也而圣门以列中行之次忠信廉洁剌之无可剌世所谓完全也而圣门以为德之贼某愿为狂以进取不愿为愿以媚世呜呼今之不知公者果疑其为狂乎其知公者果能尽除四者而信其为全人乎良知之明蒸民所同本自皜皜本自肫肫常寂常感常神常化常虚常直常太公常顺应患在自私用智之欲所障始有所尚始有所倚不倚不尚本体呈露宣之为文章措之为政事犯颜敢谏为气节诛乱讨贼为勋烈是四者皆一之流行也学出于一则以言求心矣学出于二则以言求言矣守益力病于二定而未瘳也故反复以质于吾党吾党欲求知言之要其惟自致其良知乎嘉靖丙申春三月<br />
<br />
◇文录◇<br />
<br />
卷之一　　书一　【始正德己巳至庚辰】<br />
<br />
卷之二　　书二　【始正德辛巳至嘉靖乙酉】<br />
<br />
卷之三　　书三　【始嘉靖丙戌至戊子】<br />
<br />
卷之四　　序　记　说<br />
<br />
卷之五　　杂着<br />
<br />
●阳明先生文录卷之一<br />
<br />
书一　【始正德己巳至庚辰】<br />
<br />
◆书一　【始正德己巳至庚辰】<br />
<br />
与辰中诸生　【己巳】<br />
<br />
荅徐成之书<br />
<br />
答黄宗贤应原忠<br />
<br />
荅汪石潭内翰<br />
<br />
寄诸用明<br />
<br />
荅王虎谷<br />
<br />
与黄宗贤书<br />
<br />
与王纯甫书<br />
<br />
寄希渊<br />
<br />
与戴子良<br />
<br />
与胡伯忠<br />
<br />
与黄诚甫<br />
<br />
荅王天宇书<br />
<br />
寄李道夫<br />
<br />
与陆元静书<br />
<br />
与希颜台仲明德尚谦原静<br />
<br />
与杨仕德薛尚谦<br />
<br />
寄闻人邦英邦正<br />
<br />
寄尚谦<br />
<br />
寄诸弟<br />
<br />
与安之<br />
<br />
答甘泉书<br />
<br />
答方叔贤书<br />
<br />
与顾惟贤<br />
<br />
与陈国英<br />
<br />
复唐虞佐<br />
<br />
答罗整庵少宰<br />
<br />
○与辰中诸生　【己巳】<br />
<br />
謪居两年无可与语者归途乃得诸友何幸何幸方以为喜又遽尔别去极怏怏也绝学之余求道者少一齐众楚最易摇夺自非豪杰鲜有卓然不变者诸友宜相砥砺夹持务期有成近世士夫亦有稍知求道者皆因实德未成而先揭标榜以来世俗之谤是以往往隳堕无立反为斯道之梗诸友宜以是为鉴刊落声华务于切己处着实用力前在寺中所云静坐事非欲坐禅入定盖因吾辈平日为事物纷拏未知为己欲以此补小学收放心一叚功夫耳明道云纔学便须知有着力处既学便须知有得力处诸友宜于此处着力方有进步异时始有得力处也学要鞭辟近里着己君子之道闇然而日章为名与为利虽清浊不同然其利心则一谦受益不求异于人而求同于理此数语宜书之璧间常目在之举业不患妨功惟患夺志只如前日所约循循为之亦自两无相碍所谓知得则洒扫应对便是精义入神也<br />
<br />
○荅徐成之书【辛未】<br />
<br />
汝华相见于逆旅闻成之启居甚悉然无因一面徒增悒抰吾乡学者几人求其笃信好学如吾成之者谁欤求其喜闻过忠告善道如吾成之者谁欤过而莫吾告也学而莫吾与也非吾成之之思而谁思欤嗟吾成之幸自爱重自人之失其所好仁之难成也久矣向吾成之在乡党中刻厉自立众皆非笑以为迂腐成之不为少变仆时虽稍知爱敬不从众非笑然尚未知成之之难得如此也今知成之之难得则又不获朝夕相与岂非大可憾欤修己治人本无二道政事虽剧亦皆学问之地谅吾成之随在有得然何从一闻至论以洗凡近之见乎爱莫为助近为成之思进学之功微觉过苦先儒所谓志道恳切固是诚意然急迫求之则反为私己不可不察也日用间何莫非天理流行但此心常存而不放则义理自熟孟子所谓勿忘勿助深造自得者矣学问之功何可缓但恐着意把持振作纵复有得居之恐不能安耳成之之学想亦正不如此以仆所见微觉其有近似者是以不敢不尽亦以成之平日之乐闻且欲以是求教也<br />
<br />
二【壬申】<br />
<br />
承以朱陆同异见询学术不明于世久矣此正吾侪今日之所宜明辨者细观来教则舆庵之主象山既失而吾兄之主晦庵亦未为得也是朱非陆天下之论定久矣久则难变也虽微吾兄之争舆庵亦岂能遽行其说乎故仆以为二兄今日之论正不必求胜务求象山之所以非晦庵之所以是穷本极源真有以见其几微得于失毫忽之间若明者之听讼其事之曲者既有以辨其情之不得已而辞之直者复有以察其处之或未当使受罪者得以伸其情而获伸者亦有所不得辞其责则有以尽夫事理之公即夫人心之安而可以俟圣人于百世矣今二兄之论乃若出于求胜者求胜则是勤于气也动于气则于义理之正何啻千里而又何是非之论乎凡论古人得失决不可以意度而悬断之今舆庵之论象山曰虽其专以尊德性为主未免堕于禅学之虚空而其持守端实终不失为圣人之徒若晦庵之一于道问学则支离决裂非复圣门诚意正心之学矣吾兄之论晦庵曰虽其专以道问学为主未免失于俗学之支离而且循序渐进终不背于大学之训若象山之一于尊德性则虚无寂灭非复大学格物致知之学矣夫既曰尊德性则不可谓堕于禅学之虚空堕于禅学之虚空则不可谓之尊德性矣既曰道问学则不可谓失于俗学之支离失于俗学之支离则不可谓道问学矣二者之辨间不容发然则二兄之论皆未免于意度也昔者子思之论学盖不下千百言而括之以尊德性而道问学之一语即如二兄之辨一以尊德性为主一以道问学为事则是二者固皆未免于一偏而是非之论尚未有所定也乌得各持一是而遽以相非为乎故朴愿二兄置心于公平正大之地无务求胜夫论学而务以求胜岂所谓尊德性乎岂所谓道问学乎以某所见非独吾兄之非象山舆庵之非晦庵皆失之非而吾兄之是晦庵舆庵之是象山亦皆未得其所以是也稍暇当面悉姑务养心息辨毋遽<br />
<br />
三【壬申】<br />
<br />
昨所奉答适有远客酬对纷纭不暇细论姑愿二兄息未定之争各反究其所是者必己所是己无丝发之憾而后可以及人之非早来承教乃为仆漫为含糊两解之说而细绎辞旨若有以阴助舆庵而为之地者读之不觉失笑曾谓吾兄而亦有是言耶仆尝以为君子论事当先去其有我之私一动于有我则此心已陷于邪僻虽所论尽合于理既已亡其本矣尝以是言于朋友之间今吾兄乃云尔敢不自反其殆陷于邪僻而弗觉也求之反复而昨者所论实未尝有是则斯言也无乃吾兄之过欤虽然无是心而言之未尽于理未得为无过也仆敢自谓其言之已尽于理乎请举二兄之所是者以求正舆庵是象山而谓其专以尊德性为主今观象山文集所载未尝不教其徒读书穷理而自谓理会文字颇与人异者则其意实欲体之于身其亟所称述以诲人者曰居处恭执事敬与人忠曰克己复礼曰万物皆备于我反身而诚乐莫大焉曰学问之道无他求其放心而己曰先立乎其大者而小者不能夺是数言者孔子孟轲之言也乌在其为空虚者乎独其易简觉悟之说颇为当时所疑然易简之说出于系辞觉悟之说虽有同于释氏然释氏之说亦自有同于吾儒而不害其为异者惟在于几微毫忽之间而已亦何必讳于其同而遂不敢以言狃于其异而遂不以察之乎是舆庵之是象山固犹未尽其所以是也吾兄是晦庵而谓其专以道问学为事然晦庵之言曰居敬穷理曰非存心无以致知曰君子之心常存敬畏虽不见闻亦不敢忽所以存天理之本然而不使离于须臾之顷也是其为言虽未尽莹亦何尝不以尊德性为事而又乌在其为支离者乎独其平日汲汲于训解虽韩文楚辞阴符参同之属亦必与之注释考辨而论者遂疑其玩物又其心虑恐学者之躐等而或失之于妄作使必先之以格致而无不明然后目有以实之于诚正而无所缪世之学者挂一漏万求之愈繁而失之愈远至有弊力终身苦其难而卒无所入而遂议其支离不知此乃后世学者之弊而当时晦庵之自为则亦岂至是乎是吾兄之是晦庵固犹未尽其所以是也夫二兄之所信而是者既未尽其所以是则其所疑而非者亦岂必尽其所以非乎然而二兄往复之辨不能一反焉此仆之所以疑其或出于求胜也一有求胜之心则已亡其学问之本而又何以论学为哉此仆之所以惟愿二兄之自反也安有所谓含糊两解而阴为舆庵之地者哉夫君子之论学要在得之于心众皆以为是苟求之心而未会焉未敢以为是也众皆以为非苟求之心而有契焉未敢以为非也心也者吾所得于天之理也无间于天人无分于古今苟尽吾心以求焉则不中不远矣学也者求以尽吾心也是故尊德性而道问学尊者尊此者也道者道此者也不得于心而惟外信于人以为学乌在其为学也已仆尝以为晦庵之与象山虽其所为学者若有不同而要皆不失为圣人之徒今晦庵之学天下之人童而习之既已入人之深有不容于论辨者而独惟象山之学则以其尝与晦庵之有言而遂藩篱之使若由赐之殊科焉则可矣而遂摈放废斥若碔砆之与美玉则岂不过甚矣乎夫晦庵折衷群儒之说以发明六经语孟之旨于天下其嘉惠后学之心真有不可得而议者而象山辨义利之分立大本求放心以示后学笃实为己之道其功亦宁可得而尽诬之而世之儒者附和雷同不究其实而槩目之以禅学则诚可冤也已故仆尝欲冐天下之讥以为象山一暴其说虽以此得罪无恨仆于晦庵亦有罔极之恩岂欲操戈而入室者顾晦庵之学既已若日星之章明于天下而象山独蒙无实之诬于今且四百年莫有为之一洗者使晦庵有知将亦不能一日而安享于庙庑之间矣此仆之至情终亦必为吾兄一吐者亦何肯漫为两解之说以阴助于舆庵舆庵之说仆犹恨其有未尽也夫学术者今古圣贤之学术天下之所公共非吾三人者所私有也天下之学术当为天下公言之而岂独为舆庵地哉兄又举太极之辨以为象山于文义且有所未能通晓而其强辨自信曾何有于所养夫谓其文义之有未详不害其为有未详也谓其所养之未至不害其为未至也学未至于圣人宁免大过不及之差乎而论者遂欲以是而盖之则吾恐晦庵禅学之讥亦未免有激于不平也夫一则不审于文义一则有激于不平是皆所养之未至昔孔子大圣也而犹日假我数年以学易可以无大过仲虺之赞成汤亦惟曰改过不吝而己所养之未至亦何伤于二先生之为贤乎此正晦庵象山之气象所以未及于颜子明道者在此吾侪正当仰其所以不可及而默识其所未至者以为涵养规切之方不当置偏私于其间而有所附会增损之也夫君子之过也如日月之食人皆见之更也人皆仰之而小人之过也必文世之学者以晦庵大儒不宜复有所谓过者而必曲为隐饰增加务诋象山于禅学以求伸其说且自以为有助于晦庵而更相倡引谓之扶持正论不知晦庵乃君子之过而吾反以小人之见而文之晦庵有闻过则喜之美而吾乃非徒顺之又从而为之辞也晦庵之心以圣贤君子之学期后代而世之儒者事之以事小人之礼是何诬象山之厚而待晦庵之薄邪仆今者之论非独为象山惜实为晦庵惜也兄视仆平日于晦庵何如哉而乃有是论是亦可以谅其为心矣惟吾兄去世俗之见宏虚受之咸勿求其必同而察其所以异物以无过为圣贤之高而以改过为圣贤之学勿以其有所未至者为圣贤之讳而以其常怀不满者为圣贤之心则兄与舆庵之论将有不待辨说而释然以自解者孟子云君子亦仁而已何必同惟吾兄审择而正之<br />

                    <br>
                        <br />
○答黄宗贤应原忠　【辛未】<br />
<br />
昨晚言似太多然遇二君亦不得不多耳其间以造诣未熟言之未莹则有之然却自是吾侪一叚的实工夫思之未合请勿轻放过当有豁然处也圣人之心纤翳自无所容自不消磨刮若常人之心如斑垢驳杂之镜须痛加刮磨一番尽去其驳蚀然后纤尘即见纔拂便去亦自不消费力到此已是识得仁体矣若驳杂未去其问固自有一点明处尘埃之落固亦见得亦纔拂便去至于堆积于驳蚀之上终弗之能见也此学利困勉之所由异幸弗以为烦难而疑之也凡人情好易而恶难其间亦自有私意气习缠蔽在识破后自然不见其难矣古之人至有出万死而乐为之者亦见得耳向时未见得向里面意思此工夫自无可讲处今已见此一层却恐好易恶难便流入禅释去也昨论儒释之异明道所谓敬以直内则有之义以方外则未毕竟连敬以直内亦不是者已说到八九分矣<br />
<br />
○荅汪石潭内翰　【辛未】<br />
<br />
承批教连日疮甚不能书未暇请益来教云昨日所论乃是一大疑难又云此事关系颇大不敢不言仆意亦以为然是以不能遽己夫喜怒哀乐情也既曰不可谓未发矣喜怒哀乐之未发则是指其本体而言性也斯言自子思非程子而始有执事既不以为然则当自子思中庸始矣嘉怒哀乐之与思与知觉皆心之所发心统性情性心体也情心用也程子云心一也有指体而言者寂然不动是也有指用而言者感而遂通是也斯言既无以加矣执事姑求之体用之说夫体用一源也知体之所以为用则知用之所以为体者矣虽然体微而难知也用显而易见也执事之云不亦宜乎夫谓自朝至暮未尝有寂然不动之时者是见其用而不得其所谓体也君子之于学也因用以求其体凡程子所谓既思即是己发既有知觉即是动者皆为求中于喜怒哀乐未发之时者言也非谓其无未发者也朱子于未发之说其始亦尝疑之今其集中所与南轩论难辩析者葢往复数十而后决其说则今之中庸注疏是也其于此亦非苟矣独其所谓自戒惧而约之以至于至静之中自谨独而精之以至于应物之处者亦若过于剖析而后之读者遂以分为两节而疑其别有寂然不动静而存养之时不知常存戒慎恐惧之心则其工夫未始有一息之间非必自其不曙不闻而存养也吾兄且于动处加工勿使间断动无不和即静无不中而所谓寂然不动之体当自知之矣未至而揣度之终不免于对塔说相轮耳然朱子但有知觉者在而未有知觉之说则亦未莹吾兄疑之葢亦有见但其所以疑之者则有因噎废食之过不可以不审也君子之论苟有以异于古姑母以为决然宜且循其说而究之极其说而果有不达也然后从而断之是以其辩之也明而析之也当盖在我者有以得其情也今学如吾兄聪明超特如吾兄深潜缜密如吾兄而犹有未悉如此何邪吾兄之心非若世之立异自高者要在求其是而已故敢言之无讳有所未尽不惜教论不有益于兄必有益于我也<br />
<br />
○寄诸用明　【辛未】<br />
<br />
得书足知迩来学力之长甚喜君子惟患学业之不修科第迟速所不论也况吾平日所望于贤弟固有大于此者不识亦尝有意于此否耶便中时报知之阶阳诸侄闻去岁皆出投试非不喜其年少有志然私心切不以为然不幸遂至于得志岂不误却此生耶凡后生美质须令晦养厚积天道不翕聚则不能发散况人乎花之千叶者无实为其华美太发露耳诸贤侄不以吾言为迂便当有进步处矣书来劝吾仕吾亦非洁身者所以汲汲于是非独以时当敛晦亦以吾学未成岁月不待再过数年精神益弊虽欲勉进而有所不能则将终于无成此吾所以势有不容己也但老祖而下意皆不悦今亦岂能决然行之徒付之浩叹而已<br />
<br />
○荅王虎谷　【辛未】<br />
<br />
承示别后看得一性字亲切孟子云尽其心者知其性也知其性则知天矣此吾道之幸也喜慰何可言弘毅之说极是但云既不可以弃去又不可以减轻既不可以住歇又不可以不至则是犹有不得已之意也不得已之意与自然不能已者尚隔一层程子云知之而至则循理为乐不循理为不乐自有不能己者循理为乐者也非真能知性者未易及此知性则知仁矣仁人心也心体本自弘毅不弘者蔽之也不毅者累之也故烛理明则私欲自不能蔽累私欲不能蔽累则自无不弘毅矣弘非有所扩而大之也毅非有所作而强之也盖本分之内不加毫末焉曾子弘毅之说为学者言故曰不可以不弘毅此曾子穷理之本真见仁体而后有是言学者徒知不可不弘毅不知穷理而惟扩而大之以为弘作而强之以为毅是亦出于一时意气之私其去仁道尚远也此寔公私义利之辨因执事之诲而并以请正<br />
<br />
○与黄宗贤书　【辛未】<br />
<br />
所喻皆近思切问足知为功之密也甚慰夫加诸我者我所不欲也无加诸人我所欲也出乎其心之所欲皆自然而然非有所强勿施于人则勉而后能此仁恕之别也然恕求仁之方正吾侪之所有事也子路之勇而夫子未许其仁者好勇而无所取裁所勇未必皆出天理之公也事君而不避其难仁者不过如是然而不知食辄之禄为非义则勇非其所宜勇不得为仁矣然勇为仁之资正吾侪之所尚久也鄙见如此明者以为何如未尽望更示<br />
<br />
二　【壬申】<br />
<br />
便至知近来有如许忙想亦因是大有得力处也仆到家即欲与曰仁成鴈荡之约宗族亲友相牵绊时刻弗能自由五月终决意往值烈暑阻者益众且坚复不果时与曰仁稍寻傍近诸小山其东南林壑最胜绝处与数友相期候宗贤一至即往又月余曰仁凭限过甚乃翁督促势不可复待乃从上虞入四明观白水寻龙溪之源登杖锡至于雪窦上千丈岩以望天姥华顶若可曙焉欲遂从奉化取道至赤城适彼中多旱山田尽龟裂道傍人家彷徨望两意惨然不乐遂自宁波买舟还余姚往返亦半月余相从诸友亦微有所得然无大发明其冣所歉然宗贤不同兹行耳归又半月曰仁行去使来时已十余日思往时在京每恨不得还故山往返当益易乃今益难自后精神意气当日不逮前不知回视今日又何如也念之可叹可惧留居之说竟岁虚约亲友以曰仁既往催促日至滁阳之行难更迟迟亦不能出是月闻彼中山水颇佳胜事亦闲散宗贤有惜阴之念明春之期亦既后矣此间同往者后辈中亦三四人习气已深虽有美质亦消化渐尽此事正如淘沙会有见金时但目下未可必得耳<br />
<br />
三　【癸酉】<br />
<br />
滁阳之行相从者亦二三子兼复山水清远胜事闲矌诚有足乐者故人不忘久要果能乘兴一来耶得应元忠书诚如其言亦大可喜牵制文义自宋儒已然不独今时学者遂求脱然洗涤恐亦甚难但得渐能疑辩当亦终有觉悟矣自归越后时时默念年来交游益觉人才难得如元忠者岂易得哉京师诸友迩来畧无消息每因己私难克辄为诸友忧虑一番诚得相聚一堂早晚当有多少砥砺切磋之益然此在各人非可愿望得<br />
<br />
四【癸酉】<br />
<br />
春初姜翁自天台来得书闻山间况味悬企之极且承结亭相待既感深谊复媿其永有以副也甘泉丁乃堂夫人忧近有书来索铭不久且还增城道途邈绝草亭席虚相聚尚未有日仆虽相去伊迩而家累所牵迟迟未决所举遂成北山之移文矣应原忠久不得音问想数会聚闻亦北上果然否此间往来极多友道则实寥落敦夫虽住近不甚讲学纯甫近改北验封且行曰仁又公差未还宗贤之思靡日不切又得草堂报益使人神魂飞越若不能一日留此也如何如何去冬解册吏到承欲与原忠来访此诚千里命驾矣喜慰之极日切瞻望然又自度鄙劣不足以承此曰仁入夏当道越中来此其时得与共载何乐如之<br />
<br />
五【癸酉】<br />
<br />
书来及纯甫事■〈忄貇〉■〈忄貇〉不一而足足知朋友忠爱之至世衰俗降友朋中虽平日冣所爱敬者亦多改头换面持两端之说以希俗取容意思殊为衰飒可悯若吾兄真可谓信道之笃而执德之弘矣何幸何幸仆在留都与纯甫住密迩或一月一见或间月不一见辄有所规切皆发于诚爱恳恻中心未尝怀纤毫较计纯甫或有所疏外此心直可质诸鬼神其后纯甫转官北上始觉其有恝然者寻亦痛自悔责以为吾人相与岂宜有如此芥蔕却是堕入世间较计坑陷中亦成何等胷次当下氷消雾释矣其后人言屡屡而至至有为我愤辞厉色者仆皆惟以前意处之实是未忍一日而忘纯甫盖平日相爱之极情之所锺自如此也旬月间复有相知自北京来备传纯甫所论仆窃疑有浮薄之徒幸吾党间隙皷弄交构增饰其间未必尽出于纯甫之口仆非矫为此说实是故人情厚不忍以此相疑耳仆平日之厚纯甫本非私厚纵纯甫今日薄我当亦非私薄然则仆未尝厚纯甫纯甫未尝薄仆也亦何所容心于其问哉往时见世俗朋友易生嫌隙以为彼盖苟合于外而非有性分之契是以如此私窃叹悯自谓吾党数人纵使散处敌国仇家当亦断不至是不谓今日亦有此等议论此亦惟宜自反自责而已孟子云爱人不亲反其仁行有不得者皆反求诸己自非履涉亲切应未识斯言味永而意恳也仆近时与朋友论学惟说立诚二字杀人须就咽喉上着刀吾人为学当从心髓入微处用力自然笃实光辉虽私欲之萌真是洪炉点雪天下之大本立矣若就标末妆缀比拟凡平日所谓学问思辩者适足以为长傲遂非之资自以为进于高明光大而不知陷于狠戾险嫉亦诚可哀也已以近事观之益见得吾侪往时所论自是向里此盖圣学的传惜平沦落堙埋已久往时见得犹自恍愡仆近来无所进只于此处看较分晓直是痛快无复可疑但与吾兄别久无告语处耳原忠数聚论否近尝得渠一书所见迥然与旧不同殊慰殊慰今亦寄一简不能详细见时望并出此归计尚未遂旬月后且图再举会期未定临楮耿耿<br />
<br />
六【丙子】<br />
<br />
宅老数承远来重以嘉贶相念之厚媿何以堪令兄又辱书惠礼恭而意笃意家庭旦夕之论必于此学有相发明者是以波及于仆喜幸之余媿何以堪别后工夫无因一扣如书中所云大畧知之用力习熟然后居山之说昔人尝有此然亦须得其源吾辈通患正如池面浮萍随开随蔽未论江海但在活水浮萍即不能蔽何者活水有源池水无源有源者由已无源者从物故凡不息者有源作辍者皆无源故耳<br />
<br />
七　【戊寅】<br />
<br />
得书见相念之厚所引一诗尤恳恻至情读之既感且媿几欲涕下人生动多牵滞反不若他流外道之脱然也柰何柰何近收甘泉书颇同此憾士风日偷素所目为善类者亦皆雷同附和以学为讳吾人尚栖栖未即逃避真处堂之燕雀耳原忠闻且北上恐亦非其本心仕途如烂泥坑没入其中鲜易复出吾人便是失脚样子不可不鉴也承欲枉顾幸甚幸甚好事多阻恐亦未易如愿努力图之笼中病翼或能附冥鸿之末而归未可知也<br />
<br />
○与王纯甫书　【壬申】<br />
<br />
别后有人自武城来云纯甫始到家尊翁颇不喜归计尚多抵牾始闻而惋然已而复大喜久之又有人自南都来者云纯甫已莅任上下多不相能始闻而惋然已而复大喜吾之惋然者世俗之私情所为大喜者纯甫当自知之吾安能小不忍于纯甫不使动心忍性以大其所就乎譬之金之在冶经烈焰受钳锤当此之时为金者甚苦然自他人视之方喜金之益精炼而惟恐火力锤煅之不至既其出冶金亦自喜其挫折煅炼之有成矣某平日亦每有傲视行辈轻忽世故之心后虽稍知惩创亦惟支持抵塞于外而已及谪贵州三年百难备尝然后能有所见始信孟氏生于□□之言非欺我也尝以为君子素其位而行不愿乎其□素富贵行乎富贵素贫贱行乎贫贱素患难行乎□难故无入而不自得后之君子亦当素其位而学不愿乎其外素富贵学处乎富贵素贫贱患难学处乎贫贱患难则亦可以无入而不自得向尝为纯甫言之纯甫深以为然不审迩来用力却如何耳近日相与讲学者宗贤之外亦复数人每相聚辄叹纯甫之高明今复遭时磨励若此其进益不可量纯甫勉之汪景颜近亦出宰大名临行请益某告以变化气质居常无所见惟当利害经变故遭屈辱平时愤怒者到此能不愤怒忧惶失措者到此能不忧惶失措始是能有得力处亦便是用力处天下事虽万变吾所以应之不出乎喜怒哀乐四者此为学之要而为政亦在其中矣景颜闻之跃然如有所得世甘泉近有书来已卜居萧山之湘湖去阳明洞方数十里耳书屋亦将落成闻之喜极诚得良友相聚会共进此道人间更复有何乐区区在外之荣辱得丧又足挂之齿牙间哉<br />
<br />
二　【癸酉】<br />
<br />
纯甫所问辞则谦下而语意之间实自以为是矣夫既自以为是则非求益之心矣吾初不欲荅恐荅之亦无所入也故前书因发其端以俟明春渡江而悉既而思之入生聚散无常纯甫之自是葢其心尚有所惑而然亦非自知其非而又故为自是以要我者吾何可以遂已故复备举其说以告纯甫来书云学以明善诚身固也但不知何者谓之善原从何处得来今在何处其明之之功当何如入头当何如与诚身有先后次第否诚是诚个甚的此等处细微曲折尽欲扣求启发而因献所疑以自附于助我者反复此语则纯甫近来得力处在此其受病处亦在此矣纯甫平日徒知存心之说而未尝实加克治之功故未能动静合一而遇事辄有纷扰之患今乃能推究若此必已渐悟往日之堕空虚矣故曰纯甫近来用力得力处在此然已失之支离外驰而不觉矣夫心主于身性具于心善原于性孟子之言性善是也善即吾之性无形体可指无方所可定夫岂自为一物可从何处得来者乎故曰受病处亦在此纯甫之意葢未察夫圣门之实学而尚狃于后世之训诂以为事事物物各有至善必须从事事物物求个至善而后谓之明善故有原从何处得来今在何处之语纯甫之心殆亦疑我之或堕于空虚也故假是说以发我之蔽吾亦非不知感纯甫此意其实不然也夫在物为理处物为义在性为善因所指而异其名实皆吾之心也心外无物心外无事心外无理心外无义心外无善吾心之处事物纯乎理而无人伪之杂谓之善非在事物有定所之可求也处物为义是吾心之得其宜也义非在外可袭而取也格者格此也致者致此也必曰事事物物上求个至善是离而二之也伊川所云纔明彼即晓此是犹谓之二性无彼此理无彼此善无彼此也纯甫所谓明之之功当何如入头处当何如与诚身有先后次第否诚是诚个甚的且纯甫之意必以明善自有明善之功诚身又有诚身之功也若区区之意则以明善为诚身之功也夫诚者无妄之谓诚身之诚则欲其无妄之谓诚之之功则明善是也故博学者学此也审问者问此也慎思者思此也明辩者辩此也笃行者行此也皆所以明善而为诚之之功也故诚身有道明善者诚身之道也不明乎善不诚乎身矣非明善之外别有所谓诚身之功也诚身之始身犹未诚也故谓之明善明善之极则身诚矣若谓自有明善之功又有诚身之功是离而二之也难乎免于毫厘千里之谬矣其间欲为纯甫言者尚多纸笔未能详悉尚有未合不妨往复<br />

                    <br>
                        <br />
三【甲戌】<br />
<br />
得曰仁书知纯甫近来用工甚力可喜可喜学以明善诚身只兀兀守此昏昧杂扰之心却是坐禅入定非所谓必有事焉者矣圣门宁有是哉但其毫厘之差千里之谬非实地用功则亦未易辩别后世之学琐屑支离正所谓采摘汲引其间亦宁无小补然终非积本求原之学句句是字字合然而终不可入尧舜之道也<br />
<br />
四　【甲戌】<br />
<br />
屡得汪叔宪书又两得纯甫书备悉相念之厚感媿多矣近又见与曰仁书贬损益至三复赧然夫趍向同而论学或异不害其为同也论学同而趍向或异不害其为异也不能积诚反躬而徒滕口说此仆往年之罪纯甫何尤乎因便布此区区临楮倾念无已<br />
<br />
○寄希渊　【壬申】<br />
<br />
所遇如此希渊归计良是但稍伤急迫若再迟二三月托疾而行彼此形迹泯然既不激怒于人亦不失己之介矣圣贤处末世待人应物有时而委曲其道未尝不直也若己为君子而使人为小人亦非仁人忠恕恻怛之心希渊心以区区此说为太周旋然道理实如此也区区叨厚禄有地方之责欲脱身潜逃固难若希渊所处自宜进退绰然今亦牵制若此乃知古人挂冠觧绶其时亦不易值也<br />
<br />
二　【壬申】<br />
<br />
向得林苏州书知希颜在苏州其时守忠在山阴矣近张山阴来知希颜已还山阴矣而守忠又有金菙之山往岁希颜居乡而守忠客祁今兹复尔二友之每每相违岂亦有数存焉邪为仁由己固非他人所能与而相观砥砺之益则友诚不可一日无者外是子雍明德辈相去数十里决不能朝夕继见希颜无亦有独立无与之叹欤曩评半圭诚然诚然方今山林枯槁之士要亦未可多得去之犇走声利之场者则远矣人品不齐圣贤亦因材成就孔门之教言人人殊后世儒者始有归一之论然而成德达材者鲜又何居乎希颜试于此思之定以为何如也<br />
<br />
三【癸酉】<br />
<br />
希颜茕然在疚道远无因一慰闻友朋中多言希颜孝心纯笃哀伤过节某素知希频者宜为终身之慕毌徒毁伤为也守忠来承手札喻及出处此见希颜爱我之深他人无此也然此义亦惟希颜有之他人无此也牵于世故未能即日引决为愧为怍然亦终须如希颜所示耳患难忧苦莫非实学今虽倚庐意思亦须有进向见季明德书观其意向甚正但未及与之细讲耳学问之道无他求其放心而已葢一言而足至其工夫节目则愈讲而愈无穷者孔子犹曰学之不讲是吾忧也今世无志于学者无足言幸有一二笃志之士又为无师友之讲明认气作理冥悍自信终身勤苦而卒无所得斯诚可哀矣读礼之余与明德相论否幸以其所造者示知某无大知识亦非好为人言者顾今之时人心陷溺已久得一善人惟恐其无成期与诸君共明此学固不以自任为嫌而避之譬之婚姻聊为诸君之媒妁而已乡里后进中有可言者即与接引此本分内事勿谓不暇也楼居已完否糊口之出非得已然其间亦有说闻朋友中多欲希颜高尚不出就中亦须权其轻重使亲老饘粥稍可继则不必言高尚自不宜出不然却恐正是私心不可不察也<br />
<br />
四【己卯】<br />
<br />
正月初二得家信祖母于去冬十月背弃痛割之极縻于职守无由归遁今复恳疏若终不可得将遂为径往之图矣近得郑子冲书闻与当事者颇相抵牾希渊德性谦厚和平其于世间荣辱炎凉之故视之何异飘风浮霭岂得尚有芥蔕于其中耶既而询之果然出于意料之外非贤者之所自取也虽然有人于此其待我以横逆则君子必自反曰我必无礼自反而有礼又自反曰我必不忠希渊克己之功日精日切其肯遂自以为忠乎往年区区谪官贵州横逆之加无月无有迄今思之冣是动心忍性砥砺切磋之地当时亦止搪塞排遣竟成空过甚可惜也闻教下士甚有兴起者莆故文献之区其士人素多根器今得希渊为之师真如时雨化之而已吾道幸甚近有责委不得已不久且入闽苟求了事或能乘便至莆一间语不尽不尽<br />
<br />
○与戴子良　【癸酉】<br />
<br />
汝成相见于滁知吾兄之质温然纯粹者也今兹乃得其为志盖将从事于圣人之学不安于善人而已也何幸何幸有志者事竟成吾兄勉之学之不明已非一日皆由有志者少好德民之秉彝可谓尽无其人乎然不能胜其私欲竟沦陷于习俗则亦无志而已故朋友之间有志者甚可喜然志之难立而易坠也则亦深可惧也吾兄以为何如宗贤已南还相见且未有日京师友朋如贵同年陈佑卿顾惟贤其它如汪汝成梁仲用王舜卿苏天秀皆尝相见从事于此者其余尚三四人吾兄与诸友处当自识之自古有志之士未有不求助于师友匆匆别来所欲为吾兄言者百未及一沿途歆叹雅意诚切怏怏相会未卜惟勇往直前以遂成此志是望<br />
<br />
○与胡伯忠【癸酉】<br />
<br />
某往在京虽极歆慕彼此以事未及从容一叙别去以为憾期异时相遇决当尽意剧谈一番耳胙未出京师即已预期彭城之会谓所未决于心在兹行矣及相见又复匆匆而别别又复以为恨不知执事之心亦何如也君子与小人居决无苟同之理不幸势穷理极而为彼所中伤则安之而已处之未尽于道或过于疾恶或伤于愤激无益于事而致彼之怨恨雠毒则皆君子之过也昔人有言事之无害于义者从俗可也君子岂轻于从俗独不以异俗为心耳与恶人居如以朝衣朝冠坐于涂炭者伯夷之清也虽袒禓祼裎于我侧彼焉能凂我哉柳下惠之和也君子以变化气质为学则惠之和似亦执事之所宜从者不以三公易其介彼固未尝无伯夷之清也德輶如毛民鲜克举之我仪图之惟仲山甫举之爱莫助之仆于执事之谓矣正人难得正学难明流俗难变直道难容临书惘然如有所失言不尽意惟心亮<br />
<br />
○与黄诚甫　【癸酉】<br />
<br />
子以立志之说已近烦渎然为知己言竟亦不能舍是也志于道德者功名不足以累其心志于功名者富贵不足以累其心但近世所谓道德功名而已所谓功名富贵而已仁人者正其谊不谋其利明其道不计其功一有谋计之心则虽正谊明道亦功利耳诸友既索居曰仁又将远别会中须时相警发庶不就弛靡诚甫之足自当一日千里任重道远吾非诚甫谁望耶临别数语彼此闇然终能不忘乃为深爱<br />
<br />
二　【丁丑】<br />
<br />
区区正月十八日始抵赣即兵事纷纷二月往征漳寇四月班师中间曾无一日之暇故音问缺然然虽扰扰中意念所在未尝不在诸友也养病之举恐已蹔停此亦顺亲之心未为不是不得以此日萦于怀无益于事徒使为善之念不专何处非道何处非学岂必山林中耶希颜尚谦清伯登第闻之喜而不寐近甞寄书云非为今日诸君喜为阳明山中异日得良伴喜也吾于诚甫之未归亦然<br />
<br />
○荅王天宇书　【甲戌】<br />
<br />
书来见平日为学用功之槩深用喜慰今之时能稍有志圣贤之学已不可多见况又果能实用其力者是岂易得哉辱推拟过当诚有所不敢居然来善自辅则鄙心实亦未尝不切切也今乃又得吾天宇其为喜幸可胜言哉厚意之及良不敢虚然又自叹爱莫为助聊就来谕啇确一二天宇自谓有志而不能笃不知所谓志者果何如其不能笃者又谁也谓圣贤之学能静可以制动不知若何而能静静与动有二心乎谓临政行事之际把捉摸拟强之使归于道固亦卒有所未能然造次颠沛必于是者不知如何其为功谓开卷有得接贤人君子便自触发不知所触发者何物又赖二事而后触发则二事之外所作何务当是之时所谓志者果何在也凡此数语非天宇实用其力不能有然亦足以见讲学之未明故尚有此耳或思之有得不厌寄示<br />
<br />
二【甲戌】<br />
<br />
承书惠感感中间问学之意恳切有加于旧足知进于斯道也喜幸何如但其间犹有未尽区区之意者既承不鄙何敢不竭然望详察庶于斯道有所发明耳<br />
<br />
来书云诚身以格物乍读不能无疑既而细询之希颜始悉其说<br />
<br />
区区未尝有诚身格物之说岂出于希颜邪鄙意但谓君子之学以诚意为主格物致知者诚意之功也犹饥者以求饱为事饮食者求饱之事也希颜颇悉鄙意不应有此或恐一时言之未莹耳幸更细讲之<br />
<br />
又云大学一书古人为学次第朱先生谓穷理之极而后意诚其与所谓居敬穷理非存心无以致知者固相为矛盾矣葢居敬存心之说补于传文而圣经所指直谓其穷理而后心正初学之士执经而不考传其流之弊安得不至于支离邪<br />
<br />
大学次第但言物格而后知至知至而后意诚若穷理之极而后意诚此则朱先生之说如此其间亦自无大相矛盾但于大学本旨部恐未尽合耳此存心无以致知此语不独于大学未尽就于中庸尊德性而道问学之旨亦或有未尽然此等处言之甚长非面悉不可后之学者附会于补传而不深考于经旨牵制于文义而不体认于身心是以往往失之支离而卒无所得恐非执经而不考传之过也<br />
<br />
又云不由穷理而遽加诚身之功恐诚非所诚适足以为伪而已矣<br />
<br />
此言甚善但不知诚身之功又何如作用耳幸体认之<br />
<br />
又言譬之行道者如大都为所归宿之地犹所谓至善也行道者不辞险阻艰难决意向前犹存心也如使斯人不识大都所在而泛焉欲往其不南走越而北走吴几希矣<br />
<br />
此譬大畧皆是但以不辞险阻艰难决意向前别为存心未免牵合之苦而不得其要耳夫不辞险阻艰难决意向前此正是诚意之意审如是则其所以问道途具资斧戒舟车皆有不容己者不然又安在其为决意向前而亦安所前乎夫不识大都所在而泛焉欲往则亦欲往而已未尝真往也惟其欲往而未尝真往是以道途之不问资斧之不具舟车之不戒若决意向前则真往矣真往者能如是乎此最工夫切要者以天宇之高明笃实而反求之自当不言而喻矣<br />
<br />
又云格物之说昔人以扞去外物为言矣扞去外物则此心存矣心存则所以致知者皆是为己<br />
<br />
如此说却是扞去外物为一事致知又为一事扞去外物之说亦未为甚害然止捍御于其外则亦未有拔去病根之意非所谓克己求仁之功矣区区格物之说亦不如此大学之所谓诚意郎中庸之所谓诚身也大学之所谓格物致知郎中庸之所谓明善也博学审问慎思明辩笃行皆所谓明善而为诚身之功也非明善之外别有所谓诚身之功也格物致知之外又岂别有所谓诚意之功乎书之所谓精一语之所谓博文约礼中庸之所谓尊德性而道问学皆若此而已是乃学问用功之要所谓毫厘之差千里之谬者也心之精微口莫能述亦岂笔端所能尽已喜荣擢北上有期矣倘能迂道江滨谋一夕之话庶几能有所发明冗遽中不悉<br />
<br />
○寄李道夫【乙亥】<br />
<br />
此学不讲久矣鄙人之见自谓于此颇有发明而闻者往往诋以为异独执事倾心相信确然不疑其为喜慰何啻空谷之足音别后时闻士夫传说近又徐曰仁自西江还益得备闻执事任道之勇执德之坚今人起跃奋迅士不可以不弘毅任重而道远诚得弘毅如执事者二三人自足以为天下倡彼依阿偻儞之徒虽多亦奚以为哉幸甚幸甚比闻到郡之始即欲以此学为教仁者之心自然若此仆诚甚为执事喜然又甚为执事忧也学绝道丧俗之陷溺如人在大海波涛中且须援之登岸然后可授之衣而与之食若以衣食投之波涛中是适重其溺彼将不以为德而反以为尤矣故凡居今之时且须随机导引因事启沃宽心平气以熏陶之俟其感发兴起而后开之以其说是故为力易而收效漙不然将有扞格不胜之患而且为君子爱人之累不知尊意以为何如耶病疏已再上尚未得报果遂此图舟过嘉禾面话有日<br />
<br />
○与陆元静书<br />
<br />
书来知贵恙已平复甚喜书中勤勤问学惟恐失坠足知进修之志不怠又甚喜异时发挥斯道使来者有所兴起非吾子谁望乎所问大学中庸注向尝略具草稿自以所养未纯未免务外欲速之病寻已焚毁近虽笕稍进意亦未敢便以为至姑俟异日山中与诸贤商量共成之故皆未有书其意旨大略则固平日已为清伯言之矣因是益加体认研究当自有见汲汲求此恐犹未免旧日之病也博学之说向已详论今犹牵制若此何邪此亦恐是志不坚定为世习所挠之故使在我果无功利之心虽钱谷兵甲搬柴运水何往而非实学何事而非天理况子史诗文之类乎使在我尚存功利之心则虽日谈道德仁义亦只是功利之事况子史诗文之类乎一切屏绝之说是犹泥于旧习平日用功未有得力处故云尔请一洗俗见还复初志更思平日饮食养身之喻种树栽培灌溉之喻自当释然融觧矣物有本末事有终始知所先后则近道矣君子之言是犹未见终始本末之一致也是不循本末终始天然之序而欲以私意速成之也<br />
<br />
二　【戊寅】<br />
<br />
尚谦至闻元静志坚信笃喜慰莫踰人在仕途如马行淖田中纵复驰逸足起足陷其在驽下坐见沦没耳乃今得还故乡此亦譬之小歇田塍若自此急寻平路可以直去康庄驰骋万里不知到家工夫却如何也自曰仁没后吾道益孤致望元静者亦不浅子夏圣门高弟曾子数其失则曰吾过矣吾离群而索居亦已久矣夫离群索居之在昔贤已不能无过况吾侪乎以元静之英敏自应未即摧堕山间切磋砥砺还复几人深造自得便间亦可写寄否尚谦至此日有所进自去年十二月到今已八踰月尚未肯归视其室非其志有所专宜不能声音笑貌及此也区区两疏辞乞尚未得报决意两不允则三三不允则五则六必得而后已若再一举辄湏三月二举则又六七月矣计吾舟东抵吴越元静之旆当已北指幽冀会晤未期如之何则可<br />
<br />
○与希颜台仲明德尚谦原静　【丁丑】<br />
<br />
闻诸友皆登第喜不自胜非为诸友今日喜为野夫异日山中得良伴喜也入仕之始竟况未免摇动如絮在风中若非粘泥贴网死自张主未得不知诸友却何如想平时工夫亦湏有得力处耳野夫失脚落渡船未知何时得到彼岸且南赣事极多掣肘缘地连四省各有抚镇乃今亦不过因仍度日自古未有事权不一而能有成者告病之兴虽动恐成虚文未敢轻举欲俟地方稍靖今又得诸友在吾终有望矣曰仁春来颇病闻之极忧念昨书来欲与二三友去田霅上因寄一诗今录去聊同上怀也<br />
<br />
○与杨仕德薛尚谦　【丁丑】<br />
<br />
即日已抵龙南明日入巢四路兵皆已如期并进贼有必破之势某向在横水尝寄书仩德云破山中贼易破心中贼难区区翦除鼠窃何足为异若诸贤扫荡心腹之寇以收廓清平定之功此诚大丈夫不世之伟绩数日来谆已得必胜之策捷奏有期矣何喜如之日孚美质诚可与共学此时计已发舟倘未行出此同致意廨中事以累尚谦想不厌烦琐小儿正宪犹望时赐督责<br />
<br />
○寄闻人邦英邦正　【戊寅】<br />
<br />
昆季敏而好学吾家两弟得以朝夕亲资磨励闻之甚喜得书备见向往之诚尤极浣慰家贫亲老岂可不求禄仕求禄仕而不工举业却是不尽人事而徒责天命无是理矣但能立志坚定随事尽道不以得失动念则虽勉习与业亦自无妨圣贤之学若是原无求为圣贤之志虽不业举日谈道德亦只成就得务外好高之病而已此昔人所以有不患妨功惟患夺志之说也夫谓之夺志则已有志可夺若尚未有可夺之志却又不可以不深思猛省而早图之每念贤弟资质之美未尝不切拳拳夫美质难得而易坏至道难闻而易失盛年难遇而易过习俗难革而易流昆玉勉之<br />

                    <br>
                        <br />
二　【戊寅】<br />
<br />
得书见昆季用志之不凡此固区区所深望者何幸何幸世俗之见岂足与论君子惟求其是而已仕非为贫也而有时乎为贫古之人皆用之吾何为独不然然谓举业与圣人之学相戾者非也程子云心苟不忘则虽应接俗事莫非实学无非道也而况于举业乎谓举业与圣人之学不相戾者亦非也程子云心苟忘之则虽终身由之只是俗事而况于举业乎忘与不忘之间不能以发要在深思默识所指谓不忘者果何事耶知此则知学矣贤弟精之熟之不使有毫厘之差千里之谬可也<br />
<br />
三　【庚辰】<br />
<br />
书来意思甚恳切足慰远怀持此不懈即吾立志之说矣源泉混混不舍昼夜盈科而后进于乎四海有本者如是立志者其本也有有志而无成者矣未有无志而能有成者也贤弟勉之色养之暇怡怡切切可想而知交修罔怠庶吾望之不孤矣地方稍平退休有日预想山间讲习之乐不觉先已欣然<br />
<br />
○寄尚谦　【戊寅】<br />
<br />
沿途意思如何得无亦有走作否数年切磋只得立志辩义利若于此未有得力处却是平日所讲尽成虗语平日所见皆非实得不可以不猛省也经一蹶者长一智今日之失未必不为后日之得但已落第二义湏从第一义上着力一真一切真若这些子既是更无讨不是处矣此间朋友聚集渐众比旧颇觉兴起尚谦既去仕德又往欧阳崇一病归独惟干留此精神亦不足诸友中未有倚靠得者苦于接济乏人耳乞休本至今未回未免坐待尚谦更静飬几用若进步欠力更来火坑中乘凉如何<br />
<br />
二<br />
<br />
得书知日孚停舟欝孤迟迟未发此诚出于意望之外日孚好学如此豪杰之士必有闻风而起者矣何喜如之何喜如之昨见太和报効人知欧王二生者至不识曾与一言否欧生有一书可谓有志中间述子晦语颇失真恐亦子晦一时言之未莹尔大抵工夫须实洛做去始能有见料想臆度未有不自误误人者矣此间贼巢乃与广东山后诸贼相连余党往往有从循者若非斩绝根株意恐日后必相联而起重为两省之患故须更迟迟旬日与之剪除兵难遥度不可预料大抵如此小儿劳诸公勤勤开诲多感多感昔人谓教小儿有四益验之果何如耶正之闻已到何因复归区区久顿于外徒劳诸友往返念之极切悬悬伐后但有至者须诸加为我尽意吐露纵彼不久留亦无负其来可也<br />
<br />
三<br />
<br />
日来因兵事纷扰贱躯怯弱以此益见得工夫有得力处只是从前大叚未曾实洛用力虚度虚说过了自今当与诸加努力鞭策誓死进步庶亦收之桑榆耳日孚停馆郁孤恐风气太高数日之留则可倘更稍久终恐早晚寒暖久适区区初拟日下即回因从前征剿彻兵太速致遗今日之患故且示以久屯之形正恐后之罪今亦犹今之罪昔耳但从征官属已萌归心更相倡和己有不必久屯之说天下事不能尽如人意大抵皆坐此辈可叹可叹闻仕德失调意思何如大抵心病愈则身病亦自易去纵血气衰弱未便即除亦自不能为心患也小儿劳开教驽骀之质无复望其千里但得帖然于皂枥之间斯已矣门户勤早晚得无亦厌琐屑否不一<br />
<br />
○寄诸弟　【戊寅】<br />
<br />
屡得弟辈书皆有悔悟奋发之意喜慰无尽但不知弟辈果出于诚心乎亦谩为之说云尔本心之明皎如白日无有有过而不自知者但患不能改耳一念改过当时即得本心人孰无过改之为贵蘧伯玉大贤也惟曰欲寡其过而未能成汤孔子大圣也亦惟曰改过不吝可以无大过而已人皆曰人非尧舜安能无过此亦相沿之说未足以知尧舜之心若尧舜之心而自以为无过即非所以为圣人矣其相授受之言曰人心惟危道心惟微惟精惟一允执厥中彼其自以为人心之惟危也则其心亦与人同耳危即过也惟其兢兢业业尝加精一之功是以能允执厥中而免于过古之圣贤时时自见己过而改之是以能无过非其心果与人异也戒慎不睹恐惧不闻者时时自见己过之功吾近来实见此学有用力处但为平日习染深痼克治欠勇故切切预为弟辈言之母使亦如吾之习染既深而后克治之难也人方少时精神意气既足鼓舞而身家之累尚未切心故用力颇易迨其渐长世累日深而精神意气亦日渐以减然能汲汲奋志于学则犹尚可有为至于四十五十即如下山之日渐以微灭不复可挽矣故孔子云四十五十而无闻焉斯亦不足畏也已又曰及其老也血气既衰戒之在得吾亦近来实见此病故亦切切预为弟辈言之宜及时勉力毋使过时而徒悔也<br />
<br />
○与安之　【己卯】<br />
<br />
闻安之肯向学不胜欣愿得奋励如此庶不负彼此相爱之情也留都时偶因饶舌遂致多口攻之者环四面取朱子晚年悔悟之说集为定论聊藉以觧纷耳门人辈近刻之雩都初闻甚不喜然士夫见之乃往往遂有开发者无意中得此一助亦颇省颊古之劳近年篁墩诸公尝有道一等编见者先怀党同伐异之念故卒不能有入反激而怒今但取朱子所自言者表章之不加一辞虽有褊心将无所施其怒矣尊意以为何如耶聊往数册有志向者一出指示之所湏文字非不欲承命荒疏既久无下笔处耳贫汉作事大难富人岂知之<br />
<br />
○答甘泉书　【己卯】<br />
<br />
旬日前杨士德人来领手教及答子莘书具悉造诣用功之详喜跃何可言盖自是而吾党之学归一矣此某之幸后学之幸也来简勤勤训责仆以久无请益此吾兄爱仆之厚仆之罪也此心同此理同苟知用力于此虽百虑殊途终归一致不然虽字字而证句句而求其始也毫厘其末也千里老兄造诣之深涵养之久仆何敢望至其向往直前以求必得乎此之志则有不约而契不求而合者其间所见时或不能无小异然吾兄既不屑屑于仆而仆亦不以汲汲于兄者正以志向既同如两人同适京都虽所由之途间有迂直知其异日之归终同耳向在龙江舟次亦尝进其大学旧本及格物诸说兄时未以为然而仆亦遂置不复强聒者知兄之不久自当释然于此也乃今果获所愿喜跃何可言昆仑之源有时而伏流终必达于海也仆窭人也虽获夜光之璧人将不信必且以谓其为妄为伪金壁入于猗顿之室自此至宝得以昭明于天下仅亦免于遗璧之罪矣虽然是喻犹二也夜光之璧外求而得也此则于吾所固有无待于外也遇遗忘之耳未尝遗忘也偶蒙翳之耳叔贤所进超卓海内诸友实罕其俦同处西樵又资丽泽所造可量乎仆年未半百而衰疾已如六七十翁日夜思归阳明为夕死之图疏三上而未遂欲弃印长往以从大夫之后恐形迹大骇必俟允报则湏冬尽春初乃可遂也一一世事如狂风骤雨中落叶倏勿之间宁复有定所耶两承楚人之诲此非骨肉念不及此感刻祖母益耄思一见老父亦书来促归于是情思愈恶所幸吾兄道明德立宗盟有人用此可以自慰其诸所欲请仕德能有述有所未当便间不惜指示<br />
<br />
二　【庚辰】<br />
<br />
得正月书知大事已毕当亦稍慰纯孝之思矣近承避地发履塜下进德修业善类幸甚传闻贵邑盗势方张果尔则远去家室独留旷寂之野恐亦未可长也某告病未遂今且暂告归省去住亦未可必悠悠尘世毕竟作何税驾当亦时时念及幸以教之叔贤志节远出流俗渭先虽未久处一见知为忠信之士乃闻不时一相见何耶英贤之生何幸同时共地又可虚度光阴容易失却此大几会是使后人而复惜后人也二君曾各寄一书托宋以道转致相见幸问之<br />
<br />
○答方叔贤书　【己卯】<br />
<br />
近得手教及与甘泉往复两书快读一过洒然如热者之濯清风何子之见超卓而速也真可谓一日千里矣大学旧本之复功尤不小幸甚幸甚其论象山处举孟子放心数条而甘泉以为未足复举东西南北海有圣人出此心此理同及宇宙内事皆已分内事数语甘泉所举诚得其大然吾独爱西穛子之近而切也见其大者则其功不得不近而切然非实加切近之功则所谓大者亦虚见而已耳自孟子道性善心性之原世儒往往能言然其学卒入于支离外索而不自觉者正以其功之未切耳此吾所以独有喜于西樵之言固今时对症之药也占人之学切实为己不徒事于讲说书札往来终不若面语之能尽且易使人溺情于文辞崇浮气而长胜心求其说之无病而不知其心病之已多矣此近世之通患贤知者不免焉不可以不察也杨仕德去草草复此诸所欲言仕德能悉<br />
<br />
○与顾惟贤　【庚辰】<br />
<br />
近得甘泉叔贤书知二君议论既合自此吾党之学廓然合途无复疑矣所喻日来进修警省不懈尤足以慰渴望此间朋友亦颇有能奋起者但惟鄙人忧疾相仍精气渐耗兼之淹滞风尘中未遂脱屣林下相与专心讲习正如俳优场中奏雅虽复音调尽正终不免于剧戏乞休疏已四上闻　銮舆且南幸以疮疾蹔止往返辄三四月此番倘得遂请亦湏冬尽春初矣<br />
<br />
○与陈国英　【庚辰】<br />
<br />
别久矣虽彼此音问阔疏而消息动静时时及闻国英天资笃厚加以静养日久其所造当必大异于畴昔惜无因一面叩之耳凡人之学不日进者必日退譬诸草木生意日滋则日益畅茂苟生意日息则亦日就衰落矣国英之于此学且十余年矣其日益畅茂者乎其日就衰落者乎君子之学非有同志之友日相规切则亦易以悠悠度日而无有乎激励警发之益山中友朋亦有以此学日相讲求者乎孔子云德之不修学之不讲是吾忧也而况于吾侪乎哉<br />
<br />
○复唐虞佐　【庚辰】<br />
<br />
承示诗二韵五章语益工兴寄益无尽深叹多才但不欲以是为有道者称颂耳撤讲慎择之喻爱我良多深知感怍但区区之心亦自有不容己者圣贤之道坦若大路夫妇之愚可以与知而后之论者忽近求远舍易图难遂使老师宿儒皆不敢轻议故在今时非独其庸下者自分以为不可为虽高明特达皆以此学为长物视之为虚谈赘说亦许时矣当此之时苟有一念相寻于此真所谓空谷足音见似人者喜矣况其章逢而来者宁不忻忻然以接之乎然要其间亦岂无滥竽假道之弊但在我不可以此意逆之亦将于此以求其真者耳正如淘金于沙非不知沙之汰而去者且十九然亦未能即舍沙而别以淘金为也孔子云与其进也不与其退也唯何甚孟子云君子之设科也来者不拒去者不追苟以是心至斯受之而已矣盖不愤不启者君子施教之方有教无类则其本心焉耳多病之躯重为知己忧惓惓惠喻及此感爱何有穷已然区区之心亦不敢不为知已一倾倒也行且会面悉所未尽<br />
<br />
○答罗整庵少宰　【庚辰】<br />
<br />
某顿首启昨承教及大学发舟匆匆未能奉答晓来江行稍暇复取手教而读之恐至赣后人事复纷沓先具其略以请来教云见道固难而体道尤难道诚未易明而学诚不可不讲恐未可安于所见而遂以为极则也幸甚幸甚何以得闻斯言乎其敢自以为极则而安之乎正思就天下之有道以讲明之耳而数年以来闻其说而非笑之者有矣诟訾之者有矣置之不足较量辨议之者有矣其肯遂以教我乎其肯遂以教我而反复晓谕恻然惟恐不及救正之乎然则天下之爱我者固莫有如执事之心深且至矣感激当何如哉夫德之不修学之不讲孔子以为忧而世之学者稍能传习训诂即皆自以为知学不复有所谓讲学之求可悲矣夫道必体而后见非已见道而后加体道之功也道必学而后明非外讲学而复有所谓明道之事也然世之论学者有二有讲之以身心者有讲之以口耳者讲之以口耳揣摸测度求之影响者也讲之以身心行着习察实有诸己者也知此则知孔门之学矣来教谓某大学古本之复以人之为学但当求之于内而程朱格物之说不免求之于外遂去朱子之分章而削其所补之传非敢然也学岂有内外乎大学古本乃孔门相传旧本耳朱子疑其有所脱误而改正补缉之在某则谓其本无脱误悉从其旧而已矣失在于过信孔子则有之非故去朱子之分章而削其传也夫学贵得之心求之于心而非也虽其言之出于孔子不敢以为是也而况其未及孔子者乎求之于心而是也虽其言之出于庸常不敢以为非也而况其出于孔子者乎且旧本之传数千载矣今读其文辞既明白而可通论其功夫又易简而可入亦何所按据而断其此叚之必在于彼彼叚之必在于此与此之如何而缺彼之如何在误而遂改正补缉之无乃重于背朱而轻于叛孔已乎来教谓如必以学不资于外求但当反观内省以为务则正心诚意四字亦何不尽之有何必于入门之际便困于格物一叚工夫也诚然诚然若语其要则修身二字亦足矣何必又言正心正心二字亦足矣何必又言诚意诚意二字亦足矣何必又言致知又言格物惟其工夫之详密而要之只是一事此所以为精一之学此正不可不思者也夫理无内外性无内外故学无内外讲习讨论未尝非内也反观内省未尝遗外也夫谓学必资于外求是以己性为有外也是义外也用智者也谓反观内省为求之于内是以己性为有内也是有我也自私者也是皆不知性之无内外也故曰精义入神以致用也利用安身以崇德也性之德也合内外之道也此可以知格物之学矣格物者大学之实下手处彻首彻尾自始学至圣人只此工夫而已非但入门之际有此一叚也夫正心诚意致知格物皆所以修身而格物者其所以用力日可见之地故格物者格其心之物也格其意之物也格其知之物也正心者正其物之心也诚意者诚其物之意也致佑者致其物之知也此岂有内外彼此之分哉理一而已以其理之凝聚而言则谓之性以其凝聚之主宰而言则谓之心以其主宰之发动而言则谓之意以其发动之明觉而言则谓之知以其明觉之感应而言则谓之物故就物而言谓之格就知而言谓之致就意而言谓之诚就心而言谓之正正者正此也诚者诚此也致者致此也格者格此也皆所谓穷理以尽性也天下无性外之理无性外之物学之不明皆由世之儒者认理为外认物为外而不知义外之说孟子盖尝辟之乃至袭陷其内而不免岂非亦有似是而难明者欤不可以不察也凡执事所以致疑于格物之说者必谓其是内而非外也必谓其专事于反观内省之为而遗弃其讲习讨论之功也必谓其一意于纲领本原之约而脱略于支条节目之详也必谓其沉溺于枯槁虚寂之偏而不尽于物理人事之变也审如是岂但获罪于圣门获罪于朱子是邪说诬民叛道乱正人得而诛之也而况于执事之正直哉审如是世之稍明训诂闻先哲之绪论者皆知其非也而况执事之高明哉况某之所谓格物其于朱子九条之说皆包罗统括于其中但为之有要作用不同正所谓毫厘之差耳然毫厘之差而千里之缪实起于此不可不辨孟子辟杨墨至于无父无君二子亦当时之贤者使与孟子并世而生未必不以之为贤墨子兼爱行仁而过耳杨子为我行义而过耳此其为说亦岂灭理乱常之甚而足以眩天下哉而其流之弊孟子至比于禽兽夷狄所谓以学术杀天下后世也今世学术之弊其谓之学仁而过者乎谓之学义而过者乎抑谓之学不仁不义而过者乎吾不知其于洪水猛兽何如也孟子云予岂好辨哉予不得已也杨墨之道塞天下孟子之时天下之尊信杨墨当不下于今日之崇尚朱说而孟子独以一人呶呶于其间噫可哀矣韩氏云佛老之害甚于杨墨韩愈之贤不及孟子孟子不能救之于未坏之先而韩愈乃欲全之于己坏之后其亦不量其力且见其身之危莫之教以死也呜呼若某者其尤不量其力果见其身之危莫之救以死也矣夫众方嘻嘻之中而独出涕嗟若举世恬然以趋而独疾首蹙额以为忧此其非病狂丧心殆必诚有大苦者隐于其中而非天下之至仁其孰能察之其为朱子晚年定论盖亦不得已而然中间年岁早晚诚有所未考虽不必尽出于晚年固多出于晚年者矣然大意在委曲调停以明此学为重平生于朱子之说如神明蓍龟一旦与之背驰心诚有所未忍故不得已而为此知我者谓我心忧不知我者谓我何求盖不忍抵牾朱子者其本心也不得已而与之抵牾者道固如是不直则道不见也执事所谓决与朱子异者仆敢自欺其心哉夫道天下之公道也学天下之公学也非朱子可得而私也非孔子可得而私也天下之公也公言之而已矣故言之而是虽异于己乃益于己也言之而非虽同于己适损于己也益于己者己必喜之损于己者己必恶之然则某今日之论虽或于朱子异未必非其所喜也君子之过如日月之食其更也人皆仰之而小人之过也必文某虽不肖固不敢以小人之心事朱子也执事所以教反复数百言皆以未悉鄙人格物之说若鄙说一明则此数百言皆可以不待辩说而释然无滞故今不敢缕缕以滋琐屑之渎然鄙说非面陈口析断亦未能了了于纸笔间也嗟乎执事所以开导启迪于我者可谓恳到详切矣人之爱我宁有如执事者乎仆虽甚愚下宁不知所感刻佩服然而不敢遽舍其中心之诚然而姑以听受云者正不敢有负于深爱亦思有以报之耳秋尽东还必求一面以卒所请千万终教<br />

                    <br>
                        <br />
阳明先生文录卷之一<br />
<br />
<br />
●阳明先生文录卷之二<br />
<br />
书二　【始正德辛巳至嘉靖乙酉】<br />
<br />
◆书二　【始正德辛巳至嘉靖乙酉】<br />
<br />
与夏敦夫<br />
<br />
与朱守忠<br />
<br />
与席元山<br />
<br />
荅甘泉<br />
<br />
答伦彦式<br />
<br />
与唐虞佐侍御<br />
<br />
荅方叔贤<br />
<br />
与杨仕鸣<br />
<br />
与陆元静<br />
<br />
答舒国用<br />
<br />
与刘元道<br />
<br />
答路宾阳<br />
<br />
与黄宗贤<br />
<br />
寄薛尚谦<br />
<br />
答周道通<br />
<br />
答王亹庵中丞<br />
<br />
答方思道佥宪<br />
<br />
与黄勉之<br />
<br />
答刘内重<br />
<br />
与王公弼<br />
<br />
答顾东桥书　<br />
<br />
答董澐萝石<br />
<br />
○与夏敦夫　【辛巳】<br />
<br />
不相见者几时每念吾兄忠信笃厚之资学得其要断能一日千里惜无因亟会亲睹其所谓历块过都者以为快耳昔夫子谓子贡曰赐也汝以予为多学而识之者与对曰然非与子曰非也予一以贯之然则圣人之学乃不有要乎彼释氏之外人伦遗物理而堕于空寂者固不得谓之明其心矣若世儒之外务讲求考索而不知本诸其心者其亦可以谓穷理乎此区区之心深欲就正于有道者因便辄及之幸有以教我也区区两年来血气亦渐衰无复用世之志近始奉　勑北上将遂便道归省老亲为终养之图矣冗次不尽所怀<br />
<br />
○与朱守忠　【辛巳】<br />
<br />
乍别忽旬余沿途人事扰扰每得稍暇或遇景感触辄复兴怀赍诏官来承手札知警省不懈幸甚幸甚此意不忘即是时时相见虽别非别矣道之不明皆由吾辈明之于口而不明之于身是以徒腾颊舌未能不言而信要在立诚而已向日谦虚之说其病端亦起于不诚使能如好好色如恶恶臭亦安有不谦不虚时邪虞佐相爱之情甚厚别后益见其真切所恨爱莫为助但愿渠实落做个圣贤以此为报而已相见时以此意规之谦之当已不可留国裳亦时时相见否学问之益莫大于朋友切磋聚会不厌频数也明日当发玉山到家渐可计日但与守忠相去益远临纸怅然<br />
<br />
○与席元山　【辛巳】<br />
<br />
向承教札及鸣冤录读之见别后学力所到卓然斯道之任庶几乎天下非之而不顾非独与世之附和雷同从人悲笑者相去万万而已喜幸何极中间乃有须面论者但恨无因一会近闻内台之擢决知必从铅山取道而仆亦有归省之便庶得停舟途次为信宿之谈使人候于分水乃未有前驱之报驻信城者五日怅怏而去天之不假缘也可如何哉大抵此学之不明皆由吾人入耳出口未尝诚诸其身譬之谈饮说食何由得见醉饱之实乎仆自近年来始实见得此学真有百世以俟圣人而不惑者朋友之中亦渐有三数辈笃信不回其疑信相半顾瞻不定者多以旧说沈痼且有得失毁誉之虞未能专心致志以听亦坐相处不久或交臂而别无从与之细说耳象山之学简易直截孟子之后一人其学问思辨致知格物之说虽亦未免沿袭之累然其大本大原断非余子所及也执事素能深信其学此亦不可不察正如求精金者必务煅炼足色勿使有纤毫之杂然后可无亏损变动盖是非之悬绝所争毫厘耳用熙近闻已赴京知公故旧之情极厚倘犹未出亦劝之学问而已存心养性之外无别学也相见时亦望遂以此言致之<br />
<br />
○荅甘泉　【辛巳】<br />
<br />
世杰来承示学庸测喜幸喜幸中间极有发明处但于鄙见尚大同小异耳随处体认天理是真实不诳语鄙说初亦如是及根究老兄命意发端处却似有毫厘未协然亦终当殊途同归也修齐治平总是格物但欲如此节节分疏亦觉说话太多且语意务为简古比之本文反更深晦读者愈难寻求此中不无亦有心病莫若明白浅易其词略指路径使人自思得之更觉意味深长也高明以为何如致知之说鄙见恐不可易亦望老兄更一致意便间示知之此是圣学传心之要于此既明其余皆洞然矣意到恳切处不得不直幸不罪其僣妄也叔贤大学洪范之说其用力已深一时恐难转移此须面论始有可辩正耳会间先一及之去冬有方叟者过此传示高文其人习于神仙之说谓之志于圣贤之学死非其本心人便草草不尽<br />
<br />
○答伦彦式　【辛巳】<br />
<br />
往岁仙舟过赣承不自满足执礼谦而下问恳古所谓敏而好学于吾彦式见之别后连冗不及以时奉问极切驰想近令弟过省复承惠教志道之笃趋向之正勤惓有加浅薄何以当此悚息悚息谕及学无静根感物易动处事多悔即是三言尤见近时用工之实仆罔所知识何足以辱贤者之问大抵三言者病亦相因惟学而别求静根故感物而惧其易动感物而惧其易动是故处事而多悔也心无动静者也其静也者以言其体也其动也者以言其用也故君子之学无间于动静其静也常觉而未尝无也故常应其动也常定而未尝有也故常寂常应常寂动静皆有事焉是之谓集义集义故能无祗悔所谓动亦定静亦定者也心一而已静其体也而复求静根焉是挠其体也动其用也而惧其易动焉是废其用也故求静之心即动也恶动之心非静也是之谓动亦动静亦动将迎起伏相寻于无穷矣故循理之谓静从欲之谓动欲也者非必声色货利外诱也有心之私皆欲也故循理焉虽酬酢万变皆静也濂溪所谓主静无欲之谓也是谓集义者也从欲焉虽心斋坐忘亦动也告子之强制正助之欲也是外义者也虽然仆盖从事于此而未之能焉聊为贤者陈其所见云尔以为何如便间示知之<br />
<br />
○与唐虞佐侍御　【辛巳】<br />
<br />
相与两年情日益厚意日益真此皆彼此所心喻不以言谢者别后又承雄文追送称许过情末又重以传说之事所拟益非其伦感怍何既虽然故人之赐也敢不拜受果如是非独进以有为将退而隐于岩穴之下要亦不失其为贤也已敢不拜赐昔人有言投我以木桃报之以琼瑶今投我以琼瑶矣我又何以报之报之以其所赐可乎说之言曰学于古训乃有获夫谓学于古训者非谓其通于文辞讲说于口耳之间义袭而取诸其外也获也者得之于心之谓非外铄也必如古训而学其所学焉诚诸其身所谓默而成之不言而信乃为有得也夫谓逊志务时敏者非谓其饰情卑礼于其外汲汲于事功声誉之间也其逊志也如地之下而无所不承也如海之虚而无所不纳也其时敏也一于天德戒惧于不睹不闻如太和之运而不息也夫然百世以俟圣人而不惑漙博渊泉而时出之言而民莫不信行而民莫不悦施及蛮貊而道德流于无穷斯固说之所以为说也以是为报虞佐其能以却我乎孟氏云责难之谓恭吾其敢以后世文章之士期虞佐乎颜氏云舜何人也予何人也虞佐其能不以说自期乎人还灯下草草为谢相去益远临楮怏悒<br />
<br />
○荅方叔贤　【辛巳】<br />
<br />
承示大学原知用心于此深密矣道一而已论其大本大原则六经四书无不可推之而同者又不特洪范之于大学而已此意亦仆平日于朋友中所常言者譬之草木其同者生意也其花实之疏密枝叶之高下亦欲尽比而同之吾恐化工不如是之雕刻也今吾兄方自嘉以为独见新得锐意主张是说虽素蒙信爱如鄙人者一时论说当亦未能遽入且愿吾兄以所见者实体诸身心将有疑果无疑必将有得果无得又必有见然后鄙说可得而进也学之不明几百年矣近幸同志如甘泉如吾兄者相与切磋讲求颇有端绪而吾兄忽复牵滞文义若此吾又将谁望乎君子论学固惟是之从非以必同为贵至于入门下手处则有不容于不辩者所谓毫厘之差千里之谬矣致知格物甘泉之说与仆尚微有异然不害其为异同若吾兄之说似又与甘泉异矣相去远恐辞不足以达意故言语直冐不复有所逊让近与甘泉书亦道此当不以为罪也<br />
<br />
二　【癸未】<br />
<br />
此学蓁芜今幸吾侪复知讲求于此固宜急急遑遑并心同志务履其实以身明道学虽所入之途稍异要其所志而同斯可矣不肖之谬劣已无足论若叔贤之于甘泉亦乃牵制于文义纷争于辩说益重世人之惑以启呶呶者之口斯诚不能无憾焉忧病中不能数奉问偶有所闻因谦之去辄附此言无伦次渭先相见望并出此<br />
<br />
○与杨仕鸣　【辛巳】<br />
<br />
差人来知令兄已于去冬安厝墓有宿草矣无由一哭伤哉所委志铭既病且冗须朋友中相知深者一为之始能有发耳喻及日用讲求功夫只是各依自家良知所及自去其障扩充以尽其本体不可迁就气习以趋时好事幸甚幸甚果如是方是致知格物方是明善诚身果如是德安得而不日新业安得而不富有谓每日自检未有终日浑成片段者亦只是致知工夫间断夫仁亦在乎熟之而已又云以此磨勘先辈文字同异工夫不合常生疑虑又何为其然哉区区所论致知二字乃是孔门正法眼藏于此见得真的直是建诸天地而不悖质诸鬼神而无疑考诸三王而不谬百世以俟圣人而不惑知此者方谓之知道得此者方谓之有德异此而学即谓之异端离此而说即谓之邪说迷此而行即谓之冥行虽千魔万恠眩瞀变幻于前自当触之而碎遇之而觧如太阳一出而鬼魅魍魉自无所逃其形矣尚何疑虑之有而何异同之足惑乎所谓此学如立在空中四面皆无倚靠万事不容染着色色信他本来不容一毫增减若涉些安排着些意思便不是合一工夫虽言苟时有未莹亦是仕鸣见得处定可喜矣但须切实用力始不落空若只如此说未死亦是议拟仿象已后只做得一个弄精魄的汉虽与近世格物者症候稍有不同其为病痛一而已矣诗文之习儒者虽亦不废孔子所谓有德者必有言也若着意安排组织未有不起于胜心者先辈号为有志斯道而亦复如是亦只是习于未除耳仕鸣既知致知之说此等处自当一勘而破瞒他些子不得也<br />
<br />
二　【癸未】<br />
<br />
别后极想念向得尚谦书知仕鸣功夫日有所进殊慰所期大抵吾党既知学问头脑已不虑无下手处只恐客气为患不肯实致其良知耳后进中如柯生辈亦颇有力量可进只是客气为害亦不小行时尝与痛说一番不知近来果能克去否书至来相见出此共勉之前辈之于后进无不欲其入于善则其规切砥砺之间亦容有直情过当者却恐后学未易承当得起既不我德反以我为仇者有矣往往无益而有损故莫若且就其力量之所可及者诱掖奖劝之往时亦尝与仕鸣论及此想能不忘也<br />
<br />
三　【癸未】<br />
<br />
前者是备录区区之语或未尽区区之心此册乃直述仕鸣所得反不失区区之见可见学贵乎自得也古人谓得意忘言学苟自得何以言为乎若欲有所记札以为日后印证之资则直以己意之所得者书之而已不必一一拘其言辞反有所不达也中间词语时有未莹病中不暇细为点检<br />
<br />
○与陆元静　【辛巳】<br />
<br />
赍奏人回得佳稿及手札殊慰闻以多病之故将从事于养生区区往年盖尝弊力于此矣后乃知其不必如是始复一意于圣贤之学大抵养德养身只是一事元静所云真我者果能戒谨不睹恐惧不闻而专志于是则神住气住精住而仙家所谓长生久视之说亦在其中矣神仙之学与圣人异然其造端托始亦惟欲引人于道悟真篇后序中所谓黄老悲其贪着乃以神仙之术渐次导之者元静试取而观之其微旨亦自可识自尧舜禹汤文武至于周公孔子其仁民爱物之心盖无所不至苟有可以长生不死者亦何惜以示人如老子彭籛之徒乃其禀赋有若此者非可以学而至后世如白至蟾丘长春之属皆是彼学中所称述以为祖师者其得寿皆不过五六十则所谓长生之说当必有所指矣元静气弱多病但遗弃声名清心寡欲一意圣贤如前所谓真我之说不宜轻信异道徒自惑乱聪明弊精劳神废靡岁月久而不返将遂为病狂丧心之人不难矣昔人谓三折肱为良医区区非良医盖甞三折肱者元静其慎听毌忽区区省亲本闻部中已准覆但得　旨即当长遯山泽不久　朝廷且大赉则元静推封亦有日果能访我于阳明之麓当能为元静决此大疑也<br />
<br />
二　【壬午】<br />
<br />
某不孝不忠延祸先人酷罚未敷致兹多口亦其宜然乃劳贤者触冐忌讳为之辩雪雅承道谊之爱深切恳至甚非不肖孤之所敢望也无辩止谤甞闻昔人之教矣况今何止于是四方英杰以讲学异同之故议论方兴吾侪可胜辩乎惟当反求诸己苟其言而是欤吾斯尚有所未信欤则当务求其是不得辄是己而非人也使其言而非欤吾斯既已自信欤则当益致其践履之实以务求于自谦所谓默而成之不言而信者也然则今日之多口孰非吾侪动心忍性砥砺切磋之地乎且彼议论之兴非必有所私怨于我彼其为说亦将自以为卫夫道也况其说本自出于先儒之绪论固各有所凭据而吾侪之言骤异于昔反若凿空杜撰者乃不知圣人之学本来如是而流传失真先儒之论所以日益支离则亦由后学沿习乖谬积渐所致彼既先横不信之念莫肯虚心讲究加以吾侪议论之间或为胜心浮气所乘未免过为矫激则固宜其非笑而骇惑矣此吾侪之责未可专以罪彼为也嗟乎吾侪今日之讲学将求异其说于人邪亦求同其学于人邪将求以善而胜人邪亦求以善而养人邪知行合一之学吾侪但口说耳何甞知行合一邪推寻所自则如不肖者为罪尤重盖在平时徒以口舌讲觧而未尝体诸其身名浮于实行不掩言已未甞实致其知而谓昔人致知之说有未尽如贫子之说金乃未免从人乞食诸君病于相信相爱之过好而不知其恶遂乃共成今日纷纷之议皆不肖之罪也虽然昔之君子盖有举世非之而不顾千百世非之而不顾者亦求其是而已矣岂以一时毁誉而动其心邪惟其在我者有未尽则亦安可遂以人言为尽非伊川晦庵之在当时尚不免于诋毁斥逐况在吾辈行有所未至则夫人之诋毁斥逐正其宜耳凡今争辩学术之士亦必有志于学者也未可以其异己而遂有所疏外是非之心人皆有之彼其但蔽于积习故于吾说卒未易觧就如诸君初闻鄙说时其间宁无非笑诋毁之者久而释然以悟甚至反有激为过当之论者矣又安知今日相诋之力不为异时相信之深者乎衰绖哀苦中非论学时而道之兴废乃有不容于泯默者不觉叨叨至此言无伦次幸亮其心也致知之说向与惟浚及崇一诸友极论于江西近日杨仕鸣来过亦尝一及颇为详悉今原忠宗贤二君复往诸君更相与细心体究一番当无余蕴矣孟子云是非之心知也是非之心人皆有之即所谓良知也孰无是良知平但不能致之耳易谓知至至之知至者知也至之者致知也此知行之所以一也近世格物致知之说只一知字尚未有下落若致字工夫全不曾道着矣此知行之所以二也<br />
<br />
三　【甲申】<br />
<br />
来书云下手工夫觉此心无时宁静妄心固动也　照心亦动也心既恒动则无刻暂停也<br />
<br />
是有意于求宁静是以愈不宁静耳夫妄心则动也照心非动也恒照则恒动恒静天地之所以恒久而不已也照心固照也妄心亦照也其为物不贰则其生物不息有刻暂停则息矣非至诚无息之学矣<br />

                    <br>
                        <br />
来书云良知亦有起处云云<br />
<br />
也或听之未审良知者心之本体即前所谓恒照者也心之本体无起无不起虽妄念之发而良知未尝不在但人不知存则有时而或放耳虽昏塞之极而良知未尝不明但人不知察则有时而或蔽耳虽有时而或放其体实未甞不在也存之而已耳虽有时而或蔽其体实未尝不明也察之而已耳若谓良知亦有起处则是有时而不在也非其本体之谓耳<br />
<br />
精一之精以理言精神之精以气言理者气之条理气者理之运用无条理则不能运用无运用则亦无以见其所为条理者矣精则清精则明精则一精则神精则诚一则精一则明一则神一则诚原非有二事也但后世儒者之说与养生之说各滞于一遍是以不相为用前日精一之谕虽为原静爱养精伸而发然而作圣之功寔亦不外是矣<br />
<br />
来书云元神元气元精必各有寄藏发生之处又有真阴之精真阳之气云云<br />
<br />
夫良知一也以其妙用而言谓之神以其流行而言谓之气以其凝聚而言谓之精安可以形象方所求哉真阴之精即真阳之气之母真阳之气即真阴之精之父阴根阳阳根阴亦非有二也苟吾良知之说明则凡若此类皆可以不言而喻不然则如来书所云三关七返九还之属尚有无穷可疑者也<br />
<br />
来书云良知心之本体即所谓性善也何未发之中也寂然不动之体也廓然太公也常人皆不能而必待于学耶中也寂也公也既以属心之体则良知是矣今验之于心知无不良而中寂太公实未有也岂良知复超然于体用之外乎<br />
<br />
性无不善故知无不良良知即是未发之中即是廓然太公寂然不动之本体人人之所同具者也但不能不昏蔽于物欲故须学以去其昏蔽然于良知之本体初不能有加损于毫末也知无不良而中寂太公未能全者是昏蔽之未尽去而存之未纯耳体即良知之体用即良知之用宁复有超然于体用之外者乎<br />
<br />
来书云周子曰主静程子曰动亦定静亦定先生曰定者心之本体是静定也决非不曙不闻无思无为之谓必常知常存常主于理之谓也夫常知常存常主于理明是动也已发也何以谓之静何以谓之本体岂是静定也又有以贯乎心之动静者邪<br />
<br />
理无动者也常知常存常主于理即不曙不闻无思无为之谓也不睹不闻无思无为非稿木死灰之谓也睹闻思为一于理而未尝有所睹闻思为即是动而未甞动也所谓动亦定静亦定体用一原者也<br />
<br />
来书云此心未发之体其在已发之前乎其在已发之中而为之主乎其无前后内外而浑然一体者乎今谓心之动静者其主有事无事而言乎其主寂然感通而言乎其主循理从欲而言乎若以循理为静从欲为动则于所谓动中有静静中有动动极而静静极而动者不可通矣若以有事而感通为动无事而寂然为静则于所谓动而无动静而无静者不可通矣若谓未发在已发之先静而生动是至诚有息也圣人有复也又不可矣若谓未发在已发之中则不知未发已发俱当主静乎抑未发为静而已发为动乎抑未发已发俱无动无静乎俱有动有静乎幸教<br />
<br />
未发之中即良知也无前后内外而浑然一体者也有事无事可以言动静而良知无分于有事无事也寂然感通可以言动静而良知无分于寂然感通也动静者所遇之时心之本体固无分于动静也理无动者也动即为欲循理则虽酬酢万变而未尝动也从欲则虽槁心一念而未尝静也动中有静静中有动又何疑乎有事而感通固可以言动然而寂然者未尝有增也无事而寂然固可以言静然感通者未尝有减也动而无动静而无静又何疑乎无前后内外而浑然一体则至诚有息之疑不待觧矣未发在已发之中而已发之中未尝别有未发者在已发在未发之中而未发之中未尝别有已发者存是未尝无动静而不可以动静分者也凡观古人言言在以意逆志而得其大旨若必拘滞于文义则靡有孑遗者是周果无遗民也周子静极而动之说苟不善观亦未免有病盖其意从太极动而生阳静而生阴说来太极生生之理妙用无息而常体不易太极之生生即阴阳之生生就其生生之中指其妙用无息者而谓之动谓之阳之生非谓动而后生阳也就其生生之中指其常体不易者而谓之静谓之阴之生非谓静而后生阴也若果静而后生阴动而后生阳则是阴阳动静截然各自为一物矣阴阳一气也一气屈伸而为阴阳动静一理也一理隐显而为动静春夏可以为阳为动而未尝无阴与静也秋冬可以为阴为静而未尝无阳与动也春夏此不息秋冬此不息皆可谓之阳谓之动也春夏此常体秋冬此常体皆可谓之阴谓之静也自元会运世岁月日时以至刻杪忽微莫不皆然所谓动静无端阴阳无始在知道者默而识之非可以言语穷也若只牵文泥句比拟仿像则所谓心从法华转非是转法华矣<br />
<br />
来书云常试于心喜怒忧惧之感发也虽动气之极而吾心良知一觉即罔然消沮或遏于初或制于中或悔于后然则良知常若居优闲无事之地而为之主于喜怒忧惧若不与焉者何欤<br />
<br />
知此则知未发之中寂然不动之体而有发而中节之和感而遂通之妙矣然谓良知常若居于优闲无事之地语尚有病盖良知虽不滞于喜怒忧惧而喜怒忧惧亦不外于良知也<br />
<br />
来书云夫子昨以良知为照心窃谓良知心之本体也照心人所用之功乃戒慎恐惧之心也犹思也而遂以戒慎恐惧为良知何欤<br />
<br />
能戒慎恐惧者是良知也<br />
<br />
来书云先生又曰照心非动也岂以其循理而谓之静欤妄心亦照也岂以其良知未尝不在于其中未尝不明于其中而视听言动之不过则者皆天理欤且既曰妄心则在妄心可谓之照而在照心则谓之妄矣妄与息何异今假妄之照以续至诚之无息窃所未明幸再启蒙<br />
<br />
照心非动者以其发于本体明觉之自然而未尝有所动也有所动即妄矣妄心亦照者以其本体明觉之自然者未尝不在于其中但有所动耳无所动即照矣无妄无照非以妄为照以照为妄也照心为照妄心为妄是犹有妄有照也有妄有照则犹二也贰则息矣无妄无照则不贰不贰则不息矣<br />
<br />
来书云养心以清心寡欲为要夫清心寡欲作圣之功毕矣然寡欲则心自清清心非舍弃人事而独居求静之谓也盖欲使此心纯乎天理而无一毫人欲之私耳今欲为此之功而随人欲生而克之则病根常在未免灭于东而生于西若欲刊剥洗荡于众欲未萌之先则又无所用其力徒使此心之不清且欲未萌而搜剔以求去之是犹引犬上堂而逐之也愈不可矣<br />
<br />
必欲此心纯乎天理而无一毫人欲之私此作圣之功也必欲此心纯乎天理而无一毫人欲之私非防于未萌之先而克于方萌之际不能也防于未萌之先而克于方萌之际此正中庸戒慎恐惧大学致知格物之功舍此之外无别功矣夫谓灭于东而生于西引犬上堂而逐之者是自私自利将迎意必之为累而非克治洗荡之为患也今曰飬生以清心寡欲为要只养生二字便是自私自利将迎意必之根有此病根潜伏于中宜其有灭于东而生于西引犬上堂而逐之之患也<br />
<br />
来书云佛氏于不思善不思恶时认本来面目于吾儒随物而格之功不同吾儒于不思善不思恶时用致知之功则已涉于思善矣欲善恶不思而心之良知清静自在惟有寐方醒之时耳斯正孟子夜气之说但于斯光景不能久倏忽之际思虑已生不知用功久者其常寐初醒而思未起之时否乎今澄欲求宁静愈不宁静欲念无生则念愈生如之何而能使此心前念易灭后念不生良知独显而与造物游乎<br />
<br />
不思善不思恶时认本来面目此佛氏为未识本来面目者设此方便本来面目即吾圣门所谓良知今既认得良知明白即已不消如此说矣随物而格是致知之功即佛氏之常惺惺亦是常存他本来面目耳体叚工夫大略相似但佛氏有个自私自利之心所以便有不同耳今欲善恶不思而心之良知清静自在此便有自私自利将迎意必之心所以有不思善不思恶时用致知之功则已涉于思善之患孟子说夜气亦只是为失其良心之人指出个良心萌动处使他从此培养将去今已知得良知明白常用致知之功即已不消说夜气却是得兔后不知守兔而仍去守株兔将复失之矣欲求宁静欲念无生此正是自私自利将迎意必之病是以念愈生而愈不宁静良知只是一个良知而善恶自辨更有何善何恶可思良知之体本自宁静今却又添一个求宁静本自生生今却又添一个欲无生非独圣门致知之功不如此虽佛氏之学亦未如此将迎意必也只是一念良知彻头彻尾无始无终即是前念不灭后念不生今却欲前念易灭而后念不生是佛氏所谓断灭种性入于槁木死灰之谓矣<br />
<br />
来书云佛氏又有常提念头之说其即孟子所谓必有事夫子所谓致良知之说乎其即常惺惺常记得常知得常存得者乎于是念头提在之时而事至物来应之必有其道但恐此念头提起时少放下时多则工夫间断耳且念头放失多因私欲客气之动而始忽然警醒而后提其放而未提之间心之昏杂多不自觉今欲日精日明常提不放以何道乎只此常提不放即全功乎抑于常提不放之中更宜加省克之功乎虽曰常提不放而不加戒惧克治之功恐私欲不去若加戒惧克治之功焉又为思善之事而于本来面目又未达一间也如之何则可<br />
<br />
戒惧克治即是常提不放之功即是必有事焉岂有两事邪此节所问前一叚已自说得分晓末后却是自生迷惑说得支离及有本来面目未达一间之疑都是自私自利将迎意必之为病去此病根自无此疑矣<br />
<br />
来书云质美者明得尽查滓便浑化如何谓之明得尽如何而能便浑化<br />
<br />
良知本来自明气质不美者查滓多障蔽厚不易开明质美者查滓原少无多障蔽略加致知之功此良知便自莹彻些少查滓如汤中浮雪如何能作障蔽此本不甚难晓原静所以致疑于此想是因一明字欠明白亦是稍有欲速之心向曾面论明善之义明则诚矣非若后儒所谓明善之浅也<br />
<br />
来书云聪明睿知果质乎仁义礼智果性乎喜怒哀乐果情乎私欲客气果一物乎二物乎古之英才若子房仲舒叔度孔明文中韩范诸公德业表着皆良知中所发也而不得谓之闻道者果何在乎苟曰斯特生质之美耳则生知安行者不愈于学知困勉者乎愚意窃云谓诸公见道偏则可谓全无闻则恐后儒崇尚记诵训诂之过也然乎否乎<br />
<br />
性一而巳仁义礼智性之性也聪明睿知性之质也<br />
<br />
喜怒哀乐性之情也私欲客气性之蔽也质有清浊故情有过不及而蔽有浅深也私欲客气一病两痛非二物也张黄诸葛又韩范诸公皆天质之美自多暗合道妙虽未可尽谓之知学尽谓之闻道然亦自有其学违道不远者也使其闻学知道即伊傅周召矣若文中子则又不可谓之不知学者其书虽多出于其徒亦多有未是处然其大略则亦居然可见但今相去辽远无有的然凭证不可悬断其所至矣夫良知即是道良知之在人心不但圣贤虽常人亦无不如此若无有物欲牵蔽但循着良知发用流行将去即无不是道但在常人多为物欲牵蔽不能循得良知如数公者天质既自清明自少物欲为之牵蔽则其良知之发用流行处自然是多自然违道不远学者学循此良知而己谓之学知只是知得专在学循良知数公虽未知专在良知上用功而或泛滥于多岐疑迷于影响是以或离或合而未纯若知得时便是圣人矣后儒甞以数子者尚皆是气质用事未免于行不着习不察此亦未为过论但后儒之所谓着察者亦是狃于闻见之狭蔽于沿习之非而依拟仿象于影响形迹之间尚非圣门之所谓着察者也则亦安得以己之昏昏而求人之昭昭也乎所谓生知安行知行二字亦就是用功上说若是知行本体即是良知良能虽在困勉之人亦皆可谓之生知安行矣知行二字更宜精察<br />
<br />
来书云昔周茂叔每令伯淳层仲尼颜子乐处敢问是乐也与七情之乐同乎否乎若同则常人之一遂所欲皆能乐矣何必圣贤若别有真乐则圣贤之遇大忧大怒大惊大惧之事此乐亦在否乎且君子之心常存戒惧是盖终身之忧也恶得乐澄平生多闷未尝见真乐之趣今切愿寻之乐是心之本体虽不同于七情之乐而亦不外于七情之乐虽则圣贤别有真乐而亦常人之所同有但常人有之而不自知反自求许多忧苦自加迷弃虽在忧苦迷弃之中而此乐又未尝不存但一念开明反身而诚则即此而在矣每与原静论无非此意而原静尚有何道可得之问是犹未免于骑驴觅驴之蔽也<br />
<br />
来书云大学以心有好乐忿懥忧患恐惧为不得其正而程子亦谓圣人情顺万事而无情所谓有者传习录中以病疟譬之极精切矣若程子之言则是圣人之情不生于心而生于物也何谓耶且事感而情应则是是非非可以就格事或未感时谓之有则未形也谓之无则病根在有无之间何以致吾知乎学务无情累虽轻而出儒入佛矣可乎<br />
<br />
圣人致知之功至诚无息其良知之体皦如明镜略无纤翳妍媸之来随物见形而明镜曾无留染所谓情顺万事而无情也无所住而生其心佛氏曾有是言未为非也明镜之应物妍者妍媸者媸一照而皆真即是生其心处妍者妍媸者媸一过而不留即是无所住处病疟之喻诚己见其精切则此节所问可以释然病疟之人疟虽未发而病根自在则亦安可以其疟之未发而遂忘其服药调理之功乎若必待疟发而后服药调理则既晚矣致知之功无间于有事知事而岂论于病之已发未发邪大抵原静所欵前后虽若不一然皆起于自私自利将迎意必之为祟此根一去则前后所疑自将氷消雾释有不待于问辨者矣<br />
<br />
四　【甲申】<br />
<br />
惟干之事捋申而遂没痛哉冤乎不如是无以明区区罪恶之重至于贻累朋友不如是无以彰诸君之笃于友道痛哉冤乎不有诸君在则其身没之后将莫知所在矣况有为之衣衾棺殓者乎是则犹可以见惟干平日为善之报于大不幸之中而尚有可幸者存也呜呼痛哉即欲为之一洗自度事势未能□脱或必须进京候到京日再与诸君啇议而行之苟遂归休终须一举庶可少泄此痛耳其归丧一事托王邦相为之经理倘有不便须仆到京图之未晚也行李倥偬中未暇悉所欲言千万心照<br />
<br />
○答舒国用　【癸未】<br />
<br />
来书足见为学笃切之志学患不知要知要矣患无笃切之志国用既知其要又能立志笃切如此其进也孰御中间所疑一二节皆工夫未熟而欲速助长之为病耳以国用之所志向而去其欲速助长之心循循日进自当有至前所疑一二节自将涣然氷释矣何俟于予言譬之饮食其味之美恶食者当自知之非人之能以其美恶告之也虽然国用所疑一二节者近时同志中往往皆有之然吾未尝以告也今且姑为国用一言之夫谓敬畏之增不能不为洒落之累又谓敬畏为有心如何可以无心而出于自然不疑其所签凡此皆吾所谓欲速助长之为病也夫君子之所谓敬畏者非有所恐惧忧患之谓也乃戒慎不曙恐惧不闻之谓耳君子之所谓洒落者非旷荡放逸纵情肆意之谓也乃其心体不累于欲无入而不自得之谓耳夫心之本体即天理也天理之昭明灵觉所谓良知也君子之戒慎恐惧惟恐其昭明灵觉者或有所昏昧放逸流于非僻邪妄而失其本体之正耳戒慎恐惧之功无时或间则天理常存而其昭明灵觉之本体无所亏蔽无所牵扰无所恐惧忧患无所好乐忿懥无所意必固我无所歉馁愧怍和融莹彻充塞流行动容周旋而中礼从心所欲而不踰斯乃所谓真洒落矣是洒落生于天理之常存天理常存生于戒慎恐惧之无间孰谓敬畏之增乃反为洒落之累耶惟夫不知洒落为吾心之体敬畏为洒落之功岐为二物而分用其心是以互相抵牾动多拂戾而流于欲速助长是国用之所谓敬畏者乃大学之恐惧忧患非中庸戒慎恐惧之谓矣程子常言人言无心只可言无私心不可言无心戒慎不睹恐惧不闻是心不可无也有所恐惧有所忧患是私心不可有也尧舜之兢兢业业文王之小心翼翼皆敬畏之谓也皆出乎其心体之自然也出乎心体非有所为而为之者自然之谓也敬畏之功无间于动静是所谓敬以直内义以方外也敬义立而天道达则不疑其所行矣所寄诈说大意亦好以此自励可矣不必以责人也君子不蕲人之信也自信而已不蕲人之知也自知而已因先茔未毕功人事纷沓来使立候冻笔潦草无<br />

                    <br>
                        <br />
○与刘元道　【癸未】<br />
<br />
来喻欲入坐穷由绝世故屏思虑养吾灵明必自验至于通昼夜而不息然后以无情应世故且云于静求之似为径直但勿流于空寂而已观此足见仕道之刚毅立志之不凡且前后所论皆不为无见者矣可喜可喜夫良医之治病随其疾之虚实强弱寒热内外而斟酌加减调理补泄之要在去病而已初无一定之方不问证候之如何而必使人人服之也君子养心之学亦何以异于是元道自量其受病之深浅气血之强弱自可如其所云者而斟酌为之亦自无伤且专欲绝世故屏思虑偏于虚静则恐既已养成空寂之性虽欲勿流于空寂不可得矣大抵治病虽无一定之方而以去病为主则是一定之法若但知随病用药而不知因药发病其失一而已矣闲中且将明道定性书熟味意况当又不同忧病不能一一信笔草草无次<br />
<br />
○答路宾阳　【癸未】<br />
<br />
忧病中远使惠问哀感何已守中之讣方尔痛心而复□□不起惨割如何可言死者已矣生者益子立寡助不及今奋发砥砺坐待澌尽灯灭固将抱恨无穷日来山间朋友远近至者百余人因此颇有警发见得此学益的确简易真是考诸三王而不谬百世以俟圣人而不惑者惜无因复与宾阳一面语耳辟务虽繁然民人社稷莫非实学以宾阳才质之美行之以忠信坚其必为圣人之志勿为时议所摇近名所动吾见其德日进而业日广矣荒愦不能多及心亮<br />
<br />
○与黄宗贤　【癸未】<br />
<br />
别去得杭城寄回书知人心之不可测良用慨叹然山鬼伎俩有穷老僧一宜无际以是自处而已讲学一事方犯时讳老婆心切遂能椷口结舌乎然须默而成之不言而信不量浅深而呶呶多口真亦无益也议论久简切不能虚心平气此是吾侪通患吾兄行时此病盖已十去八九未审近来消释已尽否谦之行便草草莫既衷私幸亮<br />
<br />
二　【癸未】<br />
<br />
南行想亦从心所欲职守闲静益得专志于学闻之殊慰贱躯入夏来山中感暑痢归卧两月余变成痰咳今虽稍平然咳尚未已也四方朋友来去无定中间不无切磋砥砺之益但真有力量能担荷得亦自少见大抵近世学者只是无有必为圣人之志近与尚谦子莘诚甫讲孟子乡原狂狷一章颇觉有所省发相见时试更一论如何闻接引同志孜孜不怠甚善甚善佰论议之际必须谦虚简明为佳若自处过任而辞意重复却恐无益有损在高明断无此因见旧时友朋往往不免斯病谩一言之<br />
<br />
○寄薛尚谦　【癸未】<br />
<br />
原中宗贤诚甫前后去所欲言者想已皆能口悉士鸣崇一诸友咸集京师一时同志聚会之盛可想而知但时方多讳伊川所谓小利贞者其斯之谓欤道不同不相为谋而仁者爱物之诚又自有不容己者要在默而成之不言而信耳困心衡虑以坚淬其志节动心忍性以增益其不能自古圣贤未有不如此而能有立于天下者也闻已授职大行南差得便后会或有可期因便草草言无伦次<br />
<br />
○答周道通　【甲申】<br />
<br />
吴曾两生至备道道通恳切为道之意殊慰想念若道通真可谓笃信好学者矣忧病中曾不能与两生细论然两生亦有志向肯用功者每见辄觉有进在区区诚不能无负于两生之远来在两生则亦庶几无负其远来之意之临别以此册致道通意请书数语荒愦无可言者辄以道通来书中所问数节略下转语奉酬草草殊不详细两生当亦自能口悉也<br />
<br />
来书云日用工夫只是立志近来于先生诲言愈益明白然须朋友讲习则此意纔精健阔大纔有生意若三五日不得朋友相讲便觉微弱遇事便会困亦时会忘乃今无朋友相讲之日还只静坐或看书或行动凡寓日措身悉取以培养此志颇觉意思和适然终不如讲学时生意更多也离群索居之人当更有何法以处之<br />
<br />
此叚足验道通日用工夫所得工夫大略亦只是如此用只要无间断到得纯熟后意思又是不同矣大抵吾人为学紧要大头脑只是立志所谓困忘之病亦只是志欠真切今好色之人未尝病于困忘只是一真切耳自家痛痒自家须会知得自家须会搔摩得既自知得痛痒自家须不能不搔摩得佛家谓之方便法门须是自家调停斟酌他人总难与力亦更无别法可设也<br />
<br />
来书云上蔡常问天下何思何虑伊川云有此理只是发得太早在学者工夫固是必有事焉而勿忘然亦须识得何思何虑底气象一并看为是若不识得这气象便有正与助长之病若认得何思何虑而忘必有事焉工夫恐有堕于无也湏是不滞于有不堕于无然乎否也<br />
<br />
所论亦相去不远矣只是契悟未尽上蔡之问与伊川之答亦只是上蔡伊川之意与孔子系辞原旨稍有不同系言何思何虑是言所思所虑只是一个天理更无别思别虑耳非谓无思无虑也故曰同归而殊途一致而百虑天下何思何虑云殊途云百虑则岂谓无思无虑邪心之本体即是天理只是一个更有何可思虑得天理原自寂然不动原自感而遂通学者用功虽十思万虑只是要复他本来体用而已不是以私意去安排思索出来故明道云君子之学莫若廓然而大公物来而顺应若以私意去安排思索便是用智自私矣何思何虑正是工夫在圣人分上便是自然的在学者分上便是勉然的伊川却是把作效验看了所以有发得太早之说既而云却好用功则已自觉其前言之有未尽矣濂溪主静之论亦是此意今道通之言虽已不为无见然亦未免尚有两事也<br />
<br />
来书云凡学者纔晓得做工夫便要识认得圣人气象盖认得圣人气象把做凖的乃就实地做工夫去纔不会差纔是作圣工夫未知是否<br />
<br />
先认圣人气象昔人尝有是言矣然亦欠有头脑圣人气象自是圣人的我从何处识认若不就自己良知上真切体认知以无星之称而权轻重未开之镜而照妍媸真所谓以小人之腹而度君子之心矣圣人气象何由认得自己良知原与圣人一般若体认得自己良知明白即圣人气象不在圣人而在我矣<br />
<br />
程子尝云觑着尧学他行事无他许多聪明睿知安能如彼之动容周旋中礼又云心通于道然后能辨是非今且说通于道在何处聪明睿知从何处出来<br />
<br />
来书云事上磨炼一日之内不管有事无事只一意培养本原若遇事来感或自己有感心上既有觉安可谓无事但因事凝心　会大段觉得事理当如此只如无事处之尽吾心而已然乃有处得善与未善何也又或事来得多湏要次第与处每因才力不足辄为所困虽极力扶起而精神已觉衰弱遇此未免要十分退省宁不了事不可不加培养如何<br />
<br />
所说工夫就道通分上也只是如此用然未免有出入在凡人为学终身只为这一事自少至老自朝至暮不论有事无事只是做得这一件所谓必有事焉者也若说宁不了事不可不加培养却是尚为两事也必有事焉而勿忘勿助事物之来但尽吾心之良知以应之所谓忠恕违道不远矣凡处得有善有未善及有困顿失次之患者皆是牵于毁誉得丧不能实致其良知耳若能实致其良知然后见得平日所谓善者未必是善所谓未善者却恐正是牵于毁誉得丧自贼其良知者也<br />
<br />
来书云致知之说春间再承诲益已颇知用力觉得比旧尤为简易但鄙心则谓与初学言之还须带格物意思使之知下手处本来致知格物一并下但在初学未知下手用功还说与格物方晓得致知云云<br />
<br />
格物是致知工夫知得致知便已知得格物若是未知格物则是致知工夫亦未尝知也近有一书与友人论此颇悉今往一通细观之当自见矣<br />
<br />
来书云今之为朱陆之辨者尚未已每对朋友言正学不明已久且不须枉费心力为朱陆争是非只依先生立志二字点化人若其人果能辨得此志来决意要知此学已是大叚明白了朱陆虽不辨彼自能觉得又尝见朋友中见有人议先生之言者辄为动气昔在朱陆二先生所以遗后世纷纷之议者亦见二先生工夫有未纯熟分明亦有动气之病若明道则无此矣观其与吴涉礼论介甫之学云为我尽达诸介甫不有益于彼必有益于我也气象何等从容甞见先生与人书中亦引此言愿朋友皆如此如何此节议论得极是极是愿道通遍以告于同志各自且论自己是非莫论朱陆是非也以言语谤人其谤浅若自己不能身体实践而徒入耳出口呶呶度日是以身谤也其谤深矣凡今天下之论议我者苟能取以为善皆是砥砺切磋我也则在我无非警惕修省进德之地矣昔人谓攻吾之短者是吾师师又可恶乎<br />
<br />
来书云有引程子人生而静以上不容说才说性便已不是性何故不容说何故不是性晦庵答云不容说者未有性之可言不是性者已不能无气质之杂矣二先生之言皆未能晓每看书至此辄为一惑请问<br />
<br />
生之谓性生字即是气字犹言气即是性也气即是性人生而静以上不容说才说气即是性即已落在一边不是性之本原矣孟子性善是从本原上说然性善之端须在气上始见得若无气亦无可见矣恻隐羞恶辞让是非即是气程子谓论性不论气不备论气不论性不明亦是为学者各认一边只得如此说若见得自性明白时气即是性性即是气原无性气之可分也<br />
<br />
二　【乙酉】<br />
<br />
承喻自咎罪戾只缘轻傲二字累倒足知用力恳切但知得轻傲处便是良知致此良知除却轻傲便是格物致知二字是千古圣学之秘向在虔时终日论此同志中尚多有未彻近于古本序中改数语颇发此意然见者往往亦不能察今寄一纸幸熟味此是孔门正法眼藏从前儒者多不曾悟到故其说卒入于支离仕鸣过虔常与细说不审闲中曾论及否喻□甘泉论仕德处殆一时意有所向而云盖亦未见□止之叹耳仩德之学未敢便以为至即其信道之为临死不贰眼前曾有几人所云心心相持如髠如钳正恐同辈中亦未见有能如此者也书来谓□鸣海崖大进此学近得数友皆有根力处久当能发挥幸甚闻之喜而不寐也海崖为谁氏便中寄知之<br />
<br />
○答王亹庵中丞　【甲申】<br />
<br />
往岁旌节临越猥蒙枉顾其时忧病懵懵不及少申欵曲自后林居懒僻成性平生故旧不敢通音问企慕之怀虽日以积竟未能一奉起居其为倾渴如何可言使来远辱问惠登拜感怍舍亲宋孔瞻亦以书来备道执事勤勤下问之盛不肖奚以得此近世士夫之相与类多虚文弥诳而实意衰薄外和中妬狥私败公是以风俗日恶而世道愈降执事忠信高明克勤小物长才伟识翘然海内之望而自视欿然远念不遗若古之君子有而若无以能问于不能者也仆诚喜闻而乐道自顾何德以承之仆已无所可用于世顾其心痛圣学之不明是以人心陷溺至此思守先圣之遗训与海内之同志者讲求切劘之庶亦少资于后学不徒生于圣明之朝然蔽惑既久人是其非其能虚心以相听者鲜矣若执事之德盛礼恭而与人为善此诚仆所愿效其愚者然又邑里隔绝无因握手一叙其为倾渴又如何可言耶虽然目击而道存仆见执事之书既已知执事之心虽在千万里外当有不言而信者谨以新刻小书二册奉求教正盖鄙心之所欲効者亦畧其于其中矣便间幸示一言可否之<br />
<br />
○答方思道佥宪　【甲申】<br />
<br />
祝生来辱书惠勤勤爱念之厚何可当也又推许过情以为能倡明正学则仆岂其人哉顾自忘其愚不肖而欲推人于贤圣之域不顾己之未免于俗而乐人之进于道则此心耿耿虽屡被诋笑非斥终有所不能己海内同志苟知趋向者未尝不往来于怀况如思道之高明俊伟可一日而千里也其能已于情乎子美太白有造道之资而不能入于贤圣者词章绮丽之尚有以羁縻之也如吾师道之高明俊伟而词章绮丽之尚终能羁縻之乎终能羁縻之乎<br />
<br />
○与黄勉之　【甲申】<br />
<br />
屡承书惠兼示述作足知才识之迈向道恳切之难得也何幸何幸然未由一面鄙心之所欲效者尚尔郁而未申有负盛情多矣君子学以为已成已成物虽本一事而先后之序有不容紊孟子云学问之道无他求其放心而已矣诵习经史本亦学问之事不可废者而忘本逐末明道尚有玩物丧志之戒若立言垂训尤非学者所宜汲汲矣所示格物说修道注诚荷不鄙之盛切深惭悚然非浅劣之所敢望于足下者也且其为说亦于鄙见微有未尽何时合并当悉其义愿且勿以示人孔子云五十以学易可以无大过矣充足下之才志当一日千里何所不可到而不胜骏逸之气急于驰骤奔放抵突若此将恐自蹶其足非任重致远之道也古本之释不得已也然不敢多为辞说正恐葛藤缠绕则枝干反为蒙翳耳短序亦尝三易稿石刻其最后者今各往一本亦足以知初年之见未可据以为定也承相念之厚不敢不尽忧病中言无伦次<br />
<br />
二　【甲申】<br />
<br />
勉之别去后家人病益狼狈贱躯亦咳逆泄泻相仍曾无间日人事纷沓未论也用是大学古本曾无下笔处有孤勤勒之意然此亦自可徐徐图之但古本白文之在吾心者未能时时发明却有可忧耳来问数条实亦无暇作答缔观简末恳恳之诚又自不容巳于言也<br />
<br />
来书云以良知之教涵泳之觉其彻动彻静彻书彻夜彻古彻今彻生彻死无非此物不假纤毫思索不得纤毫助长亭亭当当灵灵明明触而应感而通无所不照无所不觉无所不达千圣同途万贤合辙无他如神此即为神无他希天此即为天无他顺帝此即为帝本无不中本无不公终日酬酢不见其有动终日闲居不见其有静真乾坤之灵体吾人之妙用也窃又以为中庸诚者之明即此良知为明诚之者之戒慎恐惧即此良知为戒慎恐惧当与恻隐羞恶一般俱是良知条件知戒慎恐惧知恻隐知羞恶通是良知亦即是明云云<br />
<br />
此节论得巳甚分晓知此则知致知之外无余功矣知此则知所谓建诸天地而不悖质诸鬼神而无疑百世以俟圣人而不惑者非虗语矣诚明戒惧効验功夫本非两义既知彻动彻静彻死彻生无非此物则诚明戒惧与恻隐羞恶又安得别有一物为之欤<br />
<br />
来书云阴阳之气欣合和畅而生万物物之有生皆得此和畅之气故人之生理本自和畅本无不乐观之鸢飞鱼跃鸟鸣兽舞草木欣欣向荣皆同此乐但为客气物欲搅此和畅之气始有间断不乐孔子曰学而时习之便立个无间断功夫悦则乐之萌矣朋来则学成而吾性本体之乐复矣故曰不亦乐乎在人虽不我知吾无一毫愠怒以间断吾性之乐圣人恐学者乐之有息也故又言此所谓不怨不尤与夫乐在其中不改其乐皆是乐无间断否云云<br />
<br />
乐是心之本体仁人之心以天地万物为一体欣合和畅原无间隔来书谓人之生理本自和畅本无不乐但为客气物欲搅此和畅之气始有间断不乐是也时习者求复此心之本体也悦则本体渐复矣朋来则本体之欣合和畅充周无间本体之欣合和畅本来如是初未尝有所增也就使无朋来而天下莫我知焉亦未尝有所减也来书云无间断意思亦是圣人亦只是至诚无息而已其工夫只是时习时习之要只是谨独谨独即是致良知良知即是乐之本体此节论得大意亦皆是但不宜便有所执着<br />

                    <br>
                        <br />
来书云韩昌黎博爱之谓仁一句看来大段不错不知宋儒何故非之以为爱自是情仁自是性岂可以爱为仁愚意则曰性即未发之情情即已发之性仁即未发之爱爱即已发之仁如何唤爱作仁不得言爱则仁在其中矣孟子曰恻隐之心仁也周子曰爱曰仁昌黎此言与孟周之旨无甚差别不可以其文人而忽之也云云<br />
<br />
博爱之说本与孟周之旨无大相远樊迟问仁子曰爱人爱字何尝不可谓之仁欤昔儒看古人言语亦多有因人重轻之病正是此等处耳然爱之本体固可谓之仁但亦有爱得是与不是者须爱得是方是爱之本体方可谓之仁若只知愽爱而不论是与不是亦便有差处吾尝谓愽字不若公字为尽大抵训释字义亦只是得其大槩若其精微奥蕴在人思而自得非言语所能喻后人多有泥文着相专在字眼上穿求却是心从法华转也<br />
<br />
来书云大学云如好好色如恶恶臭所谓恶之云者凡见恶臭无处不恶固无妨碍至于好色无处不好则将凡美色之经于目也亦尽好之乎大学之训当是借流俗好恶之常情以喻圣贤好善恶恶之诚耳抑将好色亦为圣贤之所同好经于目虽知其姣而思则无邪未尝少累其心体否乎诗云有女如云言如云未尝不知其姣也匪我思存言匪我思存则思无邪而不累其心体矣如见轩冕金玉亦知其为轩冕金至也但无歆羡希觊之心则可矣如此看不知通否云云<br />
<br />
人于寻常好恶或亦有不真切处惟是好好色恶恶臭则皆是发于真心自求快足曾无纤假者大学是就人人好恶真切易见处指示人以好善恶恶之诚当如是耳亦只是形容一诚字今若又于好色字上生如许意见却未免有执指为月之病昔人多有为一字一句所牵蔽遂致错觧圣经者正是此症候耳不可不察也中间云无处不恶固无妨碍亦便有受病处更详之<br />
<br />
来书云有人因薛文清过思亦是暴气之说乃欲截然不思者窃以孔子曰吾尝终日不食终夜不寝以思亦将谓孔子过而暴其气乎以愚推之惟思而外于良知乃谓之过若念念在良知上体认即如孔子终日终夜以思亦不为过不外良知即是何思何虑尚何过哉云云<br />
<br />
过思亦是暴气此语说得亦是若遂欲截然不思却是因噎而废食者也来书谓思而外于良知乃谓之过若念念在良知上体认即终日终夜以思亦不为过不外良知即是何思何虑此语甚得鄙意孔子所谓吾尝终日不食终夜不寝以思无益不如学也者圣人未必然乃是指出徒思而不学之病以诲人耳若徒思而不学安得不谓之过思与<br />
<br />
三　【乙酉】<br />
<br />
承欲刻王信伯遗言中间极有独得之见非余儒所及惜其零落既久后学莫有传之者因勉之寄此又知程门有此人也幸甚幸甚中间如论明道伊川处似未免尚有执着然就其所到已甚高明特远不在游杨诸公之下矣中间可省略者删去之为佳凡刻古人文字要在发明此学惟简明切实之为贵若支辞蔓说徒乱人耳目者不传可也高明以为何如<br />
<br />
○答刘内重　【乙酉】<br />
<br />
书来警发良多知感知感腹疾不欲作答但内重为学工夫尚有可商量者不可以虚来意之辱辄复书此耳程子云所见所期不可不远且大然而为之亦湏量力有渐志大心劳力小任重恐终败事夫学者既立有必为圣人之志只消就自己良知明觉处朴实头致了去自然循循日有所至原无许多门面折数也外面是非毁誉亦好资之以为警切砥砺之地却不得以此稍动其心便将流于心劳日拙而不自知矣内重刚强笃实自是任道之器然于此等处尚湏与谦之从容一商量又当有见也眼前路径湏放开阔才好容人来往若太拘窄恐自己亦无展足之地矣圣人之行初不远于人情鲁人猎较孔子亦猎较乡人傩朝服而立于阼阶难言之互乡亦与进其童子在当时固不能无惑之者矣子见南子子路且有不悦夫子到此如何更与子路说得是非只好矢之而已何也若要说见南子是得多少气力来说若且依着子路认个不是则子路终身不识圣人之心此学终将不明矣此等苦心处惟颜子便能识得故曰于吾言无所不悦此正是大头脑处区区举似内重亦欲内重谦虚其心宏大其量去人我之见绝意必之私则此大头脑处自将卓尔有见当有虽欲从之末由也已之叹矣大抵奇特斩绝之行多后世希高慕大者之所喜圣贤不以是为贵也故索隐行恠则后世有述焉依乎中庸固有遯世不见知者矣学绝道丧之余苟有以讲学来者所谓空谷之足音得似人者可矣必如内重所云则今之可讲学者止可如内重辈二三人而止矣然如内重者亦不能时时来讲也则法堂前草深一丈矣内重有进道之资而微失之于隘吾固不敢避饰非自是之嫌而叨叨至此内重宜悉此意弗徒求之言语之间可也<br />
<br />
○与王公弼　【乙酉】<br />
<br />
前王汝止家人去因在妻丧中草草未能作书人来远承问惠得闻动履殊慰殊慰书中所云斯道广大无处欠缺动静穷达无往非学自到任以来钱谷狱讼事上接下皆不敢放过但友观于独犹未是夭寿不二根基毁誉得丧之间未能脱然足知用功之密只此自知之明便是良知致此良知以求自慊便是致知矣殊慰殊慰师伊师颜兄弟久居于此黄正之来此亦已两月余何廷仁到亦数日友朋聚此颇觉有益惟齐文明不得力而归此友性气殊别变化甚难殊为可忧尔闲及之<br />
<br />
二　【乙酉】<br />
<br />
王汝止来得备闻政化之善殊慰倾想昔人谓做官夺人志若致知之功能无间断宁有夺志之患耶欧崇一久不闻问不审近来消息何如若无朋友规觉恐亦未免摧堕便中望为寄声此间朋友相聚颇觉比前有益欲共结庐山中湏汝止为之料理而汝止以往岁救荒事系心必欲辞去今乃强留于此望公弼一为鲜纷事若必不可为然后放令汝止归也<br />
<br />
三　【乙酉】<br />
<br />
汝止去后即不闻消息迩惟政学日新为慰汝止颇为救荒一事所累不能久居于此不审此时回家作何料理亦曾来相见否倘其事稍就绪湏促之早来为佳此间朋友望渠至者甚切甚切兼恐渠亦久累其间不若且来此一洗涤耳入　觐在何时相见尚未有定临纸怏悒<br />
<br />
○答顾东桥书　【乙酉】<br />
<br />
来书云近时学者务外遗内博而寡要故先生特倡诚意一义针砭膏肓诚大惠也<br />
<br />
吾子洞见时弊如此矣亦将何以救之乎然则鄙人之心吾子固己一句道尽复何言哉复何言哉若诚意之说自是圣门教人用功第一义但近世学者乃作第二义看故稍与提掇紧要出来非鄙人所能特倡也<br />
<br />
来书云但恐立说太高用功太捷后生师傅影响谬误未免坠于佛氏明心见性定慧顿悟之机无恠闻者见疑<br />
<br />
区区格致诚正之说是就学者本心日用事为间体究践履实地用功是多少次第多少积累在正与空虚顿悟之说相反闻者本无求为圣人之志又未尝讲究其详遂以见疑亦无足恠若吾子之高明自当一语之下便了然矣乃亦谓立说太高用功太捷何邪<br />
<br />
来书云所喻知行并进不宜分别前后即中庸尊德性而道问学之功交养互发内外本末一以贯之之道然工夫次第不能无先后之差如知食乃食知汤乃饮知衣乃服知路乃行未有不见是物先有是事此亦毫厘倏忽之间非谓有等今日知之而明日乃行也<br />
<br />
既云交养互发内外本末一以贯之则知行并进之说无复可疑矣又云工夫次第不能不无先后之差无乃自相矛盾已乎知食乃食等说此尤明白易见但吾子为近闻障蔽不自察耳夫人必有欲食之心然后知食欲食之心即是意即是行之始矣食味之美恶必待入口而后知岂有不待入口而已先知食味之美恶者耶必有欲行之心然后知路欲行之心即是意即是行之始矣路岐之险夷必待身亲履历而后知岂有不待身亲履历而已先知路岐之险夷者耶知汤乃饮知衣乃服以此例之皆无可疑若如吾子之喻是乃所谓不见是物而先有是事者矣吾子又谓此亦毫厘倏忽之间非谓截然有等今日知之而明日乃行也是亦察之尚有未积然就如吾子之论则知行之为合一并进亦自断无可疑矣<br />
<br />
来书云真知即所以为行不行不足谓之知此为学者吃紧立教俾务躬行则可若真谓行即是知恐其专求本心遂遗物理必有闇而不达之处抑岂圣门知行并进之成法哉<br />
<br />
知之真切笃实处即是行行之明觉精察处即是知知行工夫本不可离只为后世学者分作两截用工失却知行本体故有合一并进之说真知即所以为行不行不足谓之知即如来书所云知食乃食等说可见前已畧言之矣此虽吃紧救弊而发然知行之体本来如是非以己意抑扬其间姑为是说以苟一时之效者也专求本心遂遗物理此盖失其本心者也夫物理不外于吾心外吾心而求物理无物理矣遗物理而求吾心吾心又何物耶心之体性也性即理也故有孝亲之心即有孝之理无孝亲之心即无孝之理矣有忠君之心即有忠之理无忠君之心即无忠之理矣理岂外于吾心耶晦庵谓人之所以为学者心与理而已心虽主乎一身而实管乎天下之理理虽散在万事而实不外乎一人之心是其一分一合之间而未免已启学者心理为二之弊此后世所以有专求本心遂遗物理之患正由不知心即理耳夫外心以求物理是以有闇而不达之处此告子义外之说孟子所以谓之不知义也心一而已以其全体恻怛而言谓之仁以其得宜而言谓之义以其条理而言谓之理不可外心以求仁不可外心以求义独可外心以求理乎外心以求理此知行之所以二也求理于吾心此圣门知行合一之教吾子又何疑乎<br />
<br />
来书云所释大学古本谓致其本体之知此固孟子尽心之旨朱子亦以虚灵知觉为此心之量然尽心由于知性致知在于格物<br />
<br />
尽心由于知性致知在于格物此语然矣然而推本吾子之意则其所以为是语者尚有未明也朱子以尽心知性知天为物格知致以存心养性事天为诚意正心修身以殀寿不贰修身以俟为知至仁尽圣人之事若鄙人之见则与朱子正相反矣夫尽心知性知天者生知安行圣人之事也存心养性事天者学知利行贤人之事也殀寿不贰修身以俟者困知勉行学者之事也岂可专以尽心知性为知存心养性为行乎吾子骤闻此说必又以为大骇矣然其间实无可疑者一为吾子言之夫心之体性也性之原天也能尽其心是能尽其性矣中庸云唯天下至诚为能尽其性又云知天地之化育质诸鬼神而无疑知天也此惟圣人而后能然故曰此生知安行圣人之事也存其心者未能尽其心者也故须加存之之功必存之既久不待于存而自无不存然后可以进而言尽盖知天之知如知州知县之知知州则一州之事皆已事也知县则一县之事皆已事也是与天为一者也事天则如子之事父臣之事君犹与天为二也天之所以命于我者心也性也吾但存之而不敢失养之而不敢害如父母全而生之子全而归之者也故曰此学知利行贤人之事也至于殀寿不贰则与存其心者又有间矣存其心者虽未能尽其心固己一心于为善时有不存则存之而已今使之殀寿不贰犹以殀寿贰其心者也犹以殀寿贰其心是其为善之心犹未能一也存之尚有所未可而何尽之可云乎今且使之不以殀寿贰其为善之心若曰死生殀寿皆有定命吾但一心于为善修吾之身以俟天命而已是其平日尚未知有天命也事天虽与天为二然已真知天命之所在但惟恭敬奉承之而巳耳若俟之云者则尚未能真知天命之所在犹有所俟者也故曰所以立命立者创立之立如立德立言立功立名之类凡言立者皆是昔未尝有而今始建立之谓孔子所谓不知命无以为君子者也故曰此困知勉行学者之事也今以尽心知性知天为格物致知使初学之士尚未能不二其心者而遽责之以圣人生知安行之事如捕风捉影茫然莫知所措其心几何而不至于率天下而路也今世致知格物之弊亦居然可见矣吾子所谓务外遗内博而寡要者无乃亦是过欤此学问最紧要处于此而差将无往而不差矣此鄙人之所以冒天下之非笑忘其身之陷于罪戮呶呶其言有不容己者也<br />
<br />
来书云闻语学者乃谓即物穷理之说亦是玩物丧志又取其厌繁就约涵养本原数说标示学者指为晚年定论此亦恐非<br />
<br />
朱子所谓格物云者在即物而穷其理即物穷理是就事事物物上求其所谓定理者也是以吾心而求理于事事物物之中析心与理而为二矣夫求理于事事物物者如求孝之理于其亲之谓也求孝之理于其亲则孝之理其果在于吾之心邪抑果在于亲之身邪假而果在于亲之身则亲没之后吾心遂无孝之理欤见孺子之入井必有恻隐之理是恻隐之理果在于孺子之身欤抑在于吾心之良知欤其或不可以从之于井欤其或可以手而援之欤是皆所谓理也是果在于孺子之身欤抑果出于吾心之良知欤以是例之万事万物之理莫不皆然是可以知析心与理为二之非矣夫析心与理而为二此告子义外之说孟子之所深辟也务外遗内慱而寡要吾子既已知之矣是果何谓而然哉谓之玩物丧忘尚犹以为不可欤若鄙人所谓致知格物者致吾心之良知于事事物物也吾心之良知即所谓天理也致吾心良知之天理于事事物物则事事物物皆得其理矣致吾心之良知者致知也事事物物皆得其理者格物也是合心与理而为一者也合心与理而为一则凡区区前之所云与朱子晚年之论皆可以不言而喻矣<br />
<br />
来书云人之心体本无不明而气拘物蔽鲜有不蔽非学问思辨以明天下之理则善恶之机真妄之辨不能自觉任情恣意其害有不可胜言者矣<br />
<br />
此叚大略似是而非盖承沿旧说之弊不可以不辨也夫问思辨行皆所以为学未有学而不行者也如言学孝则必服劳奉养躬行孝道而后谓之学岂徒悬空口耳讲说而遂可以谓之学孝平学射则必张弓挟矢引满中的学书则必伸纸执笔操觚染翰尽天下之学无有不行而可以言学者则学之始固己即是行矣笃者敦实笃厚之意已行矣而敦笃其行不息其功之谓尔盖学之不能以无疑则有问问即学也即行也又不能无疑则有思思即学也即行也又不能无疑则有辨辨即学也即行也辨既明矣思既慎矣问既审矣学既能矣又从而不息其功焉斯之谓笃行非谓学问思辨之后而始措之于行也是故以求能其事而言谓之学以求觧其惑而言谓之问以求通其理而言谓之思以求精其察而言谓之辨以求履其实而言谓之行盖析其功而言则有五合其事而言则一而已此区区心理合一之体知行并进之功所以异于后世之说者正在于是今吾子特举学问思辨以穷天下之理而不及笃行是专以学问思辨为知而谓穷理为无行也已天下岂有不行而学者邪岂有不行而遂可谓之穷理者耶明道云只穷理便尽性至命故必仁极仁而后谓之能穷仁之理义极义而后谓之能穷义之理仁极仁则尽仁之性矣义极义则尽义之性矣学至于穷理至矣而尚未措之于行天下宁有是耶是故知不行之不可以为学则知不行之不可以为穷理矣知不可之不可以为穷理则知知行之合一并进而不可以分为两节事矣夫万事万物之理不外于吾心而必曰穷天下之理是殆以吾心之良知为未足而必外求于天下之广以禆补增益之是犹析心与理而为二也夫学问思辨笃行之功虽其困勉至于人一己百而扩充之极至于尽性知天亦不过致吾心之良知而已良知之外岂复有加于毫末乎今必曰穷天下之理而不知反求诸其心则凡所谓善恶之机真妄之辨者舍吾心之良知亦将何以致其体察乎吾子所谓气拘物蔽者拘此蔽此而已今欲去此之蔽不知致力于此而欲以外求是犹目之不明者不务服药调理以治其目而徒伥伥然求明于其外明岂可以自外而得哉任情恣意之害亦以不能精察天理于此心之良知而已此诚毫厘千里之谬者不容于不辨吾子毌谓其论之太刻也<br />

                    <br>
                        <br />
来书云教人以致知明德而戒其即物穷理诚使昏闇之士深居端坐不闻教告遂能至于知致而德明乎纵令静而有觉稍悟本性则亦定慧无用之见果能知古今达事变而致用于天下国家之实否乎其曰知者意之体物者意之用格物如格君心之非之格语虽超悟独得不踵陈见抑恐于道未相脗合<br />
<br />
区区论致知格物正所以穷理未尝戒人穷理使之深居端坐而一无所事也若谓即物穷理如前所公务外而遗内者则有所不可耳昏闇之士果能随事随物精察此心之天理以致其本然之良知则虽愚必明虽穼必强大本立而达道行九经之属可一以贯之而无遗矣尚何患其无致用之实乎彼顽空虚静之徒正惟不能随事随物精察此心之天理以致其本然之良知而遗弃伦理寂灭虚无以为常是以要之不可以治家国天下孰谓圣人穷理尽性之学而亦有是弊哉心者身之主也而心之虚灵明觉即所谓本然之良知也其虚灵明觉之良知应感而动者谓之意有知而后有意无知则无意矣知非意之体乎意之所用必有其物物即事也如意用于事亲【即事亲为一物】意用于治民即治民为一物意用于读书即读书为一物意用于听讼即听讼为一物凡意之所在无有无物者有是意即有是物无是意即无是物矣物非意之用乎格字之义有以至字训者如格于文祖有苗来格是以至训者也然格于文祖必纯孝诚敬幽明之间无一不得其理而后谓之格有苗之顽实以文德诞敷而后格则亦兼有正字之义在其间未可专以至字尽之也如格其非心大臣格君心之非之类是则一皆正其不正以归于正之义而不可以至字为训矣且大学格物之训又安知其不以正字为训而必以至字为义乎如以至字为义者必曰穷至事物之理而后其说始通是其用功之要全在一穷字用力之地全在一理字也若上去一穷字下去一理字而直曰致知在至物其可通乎夫穷理尽性圣人之成训见于系辞者也苟格物之说而果即穷理之义则圣人何不直曰致知在穷理而必为此转折不完之语以启后世之弊邪盖大学格物之说自与系辞穷理大旨虽同而微有分辨穷理者兼格致诚正而为功也故言穷理则格致诚正之功皆在其中言格物则必兼举致知诚意正心而后其功始备而密今偏举格物而遂谓之穷理此所以专以穷理属知而谓格物未尝有行非惟不得格物之旨并穷理之义而失之矣此后世之学所以析知行为先后两截日以支离决裂而圣学益以残晦者其端实始于此吾子盖亦未免承沿积习则见以为于道未相脗合不为过矣<br />
<br />
来书云谓致知之功将如何为温凊如何为奉养即是诚意非别有所谓格物此亦恐非<br />
<br />
此乃吾子自以己意揣度鄙见而为是说非鄙人之所以告吾子者矣若果如吾子之言宁复有可通乎盖鄙人之见则谓意欲温凊意欲奉养者所谓意也而未可谓之诚意必实行欲温凊奉养之意务求自慊而无自欺然后谓之诚意知如何而为温凊之节知如何而为奉养之宜者所谓知也而未可谓之致知必致其知如何为温凊之节者之知而实以之温清致其知如何为奉养之宜者之知而实以之奉养然后谓之致知温凊之事奉养之事所谓物之而未可谓之格物必其于温凊之事也一如其良知之所知当如何为温凊之节者而为之无一毫之不尽于奉养之事也一如其良知之所知当如何为奉养之宜者而为之无一毫之不尽然后谓之格物温凊之物格然后知温凊之良知始致奉养之物格然后知奉养之良知始致故曰物格而后知至致其知温凊之良知而后温凊之意始诚致其知奉养之良知而后奉养之意始诚故曰知至而后意诚此区区诚意致知格物之说盖如此吾子更熟思之将亦无可疑者矣<br />
<br />
来书云道之大端易于明白所谓良知良知愚夫愚妇可与及者至于节目时变之详毫厘千里之谬必待学而后知今语孝于温凊定省孰不知之至于舜之不告而娶武之不葬而兴师养志养口小杖大杖割股庐墓等事处常处变过与不及之间必湏讨论是非以为制事之本然后心体无蔽临事无失<br />
<br />
道之大端易于明白此语诚然顾后之学者忽其易于明牛者而弗由而求其难于明白者以为学此其所以道在迩而求诸远事在易而求之难也孟子云夫道若大路然岂难知哉人病不由耳良知良能愚夫愚妇与圣人同但惟圣人能致其良知而愚夫愚妇不能致此圣愚之所由分也节目时变圣人夫岂不知但不专以此为学而其所谓学者正惟致其良知以精察此心之天理而与后世之学不同耳吾子未暇良知之致而汲汲焉顾是之忧此正求其难于明白者以为学之弊也夫良知之于节目事变犹规矩尺度之于方圆长短也节目时变之不可预定犹方圆长短之不可胜穷也故规矩诚立则不可欺以方圆而天下之方圆不可胜用矣尺度诚陈则不可欺以长短而天下之长短不可胜用矣良知诚致则不可欺以节目时变而天下之节目时变不可胜应矣毫厘千里之谬不于吾心良知一念之微而察之亦将何所用其学乎足不以规矩而欲定天下之方圆不以尺度而欲尽天下之长短吾见其乖张谬戾日劳而无成也已吾子谓吾孝于温凊定省孰不知之然而能致其知者鲜矣若谓粗知温凊定省之仪节而遂谓之能致其知则凡知君之当仁者皆可谓之能致其仁之知知臣之当忠者皆可谓之能致其忠之知则天下孰非致知者邪以是而言可以知致知之必在于行而不行之不可以为致知也明矣知行合一之体不益较然矣乎夫舜之不告而娶岂舜之前已有不告而娶者为之准则故舜得以考之何典问诸何人而为此邪抑亦求诸其心一念之良知权轻重之宜不得已而为此邪武之不葬而兴师岂武之前已有不葬而兴师者为之凖则故武得以考之何典问诸何人而为此邪抑亦求诸其心一念之良知权轻重之宜不得已而为此邪使舜之心而非诚于为无后武之心而非诚于为救民则其不告而娶与不葬而兴师乃不孝不忠之大者而后之人不务致其良知以精察义理于此心感应酬酢之间顾欲悬空讨论此等变常之事执之以为制事之本以求临事之无失其亦远矣其余数端皆可类推则古人致知之学从可知矣<br />
<br />
来书云谓大学格物之说专求本心犹可牵合至于六经四书所载多闻多见前言往行好古敏求愽学审问温故知新愽学详说好问好察是皆明白求于事为之际资于论说之间者用功节目固不容紊矣<br />
<br />
格物之义前已详悉牵合之疑想已不俟复觧矣至于多闻多见乃孔子因子张之务外好高徒欲以多闻多见为学而不能求诸其心以阙疑殆此其言行所以不免于尤悔而所谓见闻者适以资其务外好高而已盖所以救子张多闻多见之病而非以是教之为学也夫子尝曰盖有不知而作之者我无是也是犹孟子是非之心人皆有之之义也此言正所以明德性之良知非由于闻见耳若曰多闻择其善者而从之多见而识之则是专求诸见闻之末而已落在第二义矣故曰知之次也夫以见闻之知为次则所谓知之上者果安所指乎是可以窥圣门致知用力之地矣夫子谓子贡曰赐也汝以予为多学而识之者欤非也予一以贯之使诚在于多学而识则夫子胡乃缪为是说以欺子贡者耶一以贯之非致其良知而何易曰君子多识前言往行以畜其德夫以畜其德为心则凡多识前言往行者孰非畜德之事此正知行合一之功矣好古敏求者好古人之学而敏求此心之理耳心即理也学者学此心也求者求此心也孟子云学问之道无他求其放心而已矣非若后世广记博诵古人之言词以为好古而汲汲然惟以求功名利达之具于其外者也博学审问前言已尽温故知新朱子亦以温故属之尊德性矣德性岂可以外求哉惟夫知亲必由于温故而温故乃可以知新则亦可以验知行之非两节矣愽学而详说之者将以友说约也若无友约之云则博学详说者果何事耶舜之好问好察惟以用中而致其精一于道心耳道心者良知之谓也君子之学何尝离去事为而废论说但其从事于事为论说者要皆知行合一之功正所以致其本心之良知而非若世之徒事口耳谈说以为知者分知行为两事而果有节目先后之可言也<br />
<br />
来书云杨墨之为仁义乡愿之乱忠信尧舜子之之禅让汤武楚项之放伐周公莽操之摄辅谩无印正又焉适从且于古今事变礼乐名物未尝考识使国家欲兴明堂建辟雍制历律草封禅又将何所致其用乎故论语曰生而知之者义理耳若夫礼乐名物古今事变亦必待学而后有以验其行事之实此则可谓定论矣<br />
<br />
所喻杨墨乡愿尧舜子之汤武楚项周公莽操之辨与前舜武之论大略可以类推古今事变之疑前于良知之说已有规矩尺度之喻当亦无俟多赘矣至于明堂璧雍诸事似尚未容于无言者然其说甚长姑就吾子之言而取正焉则吾子之惑将亦可以少释矣夫明堂璧雍之制始见于吕氏之月令汉儒之训疏六经四书之中未尝诈及也岂吕氏汉儒之知乃贤于三代之贤圣乎齐宣之时明堂尚有未毁则幽厉之世周之明堂皆无恙也尧舜茅茨土阶明堂之制未必备而不害其为治幽厉之明堂固犹文武成康之旧而无救于其乱何邪岂能以不忍人之心而行不忍人之政则虽茅茨土阶固亦明堂也以幽厉之心而行幽厉之政则虽明堂亦暴政所自出之地耶武帝肇讲于汉而武后盛作于唐其冶乱何如耶天子之学曰璧雍诸侯之学曰泮宫皆象地形而为之名耳然三代之学其要皆所以明人伦非以璧不璧泮不泮为重轻也孔子云人而不仁如礼何人而不仁如乐何制礼作乐必具中和之德声为律而身为度者然后可以语此若夫器数之末乐工之事祝史之守故曾子曰君子所贵乎道者三笾豆之事则有司存也尧命羲和钦若是天历象日月星辰其重在于敬授人时也舜在璇玑玉衡其重在于以齐七政也是皆汲汲然以仁民之心而行其养民之政治历明时之本固在于此也羲和历数之学皋契未必能之也禹稷未必能之也尧舜之知而不徧物虽尧舜亦未必能之也然至于今循羲和之法而世修之虽曲知小慧之人星术浅陋之士亦能推步占候而无所忒则是后世曲知小慧之人反贤于禹稷尧舜者耶封禅之说尤为不经是乃后世佞人谀士所以求媚于其上倡为夸侈以荡君心而靡国费盖欺天罔人无耻之大者君子之所不道司马相如之所以见讥于天下后世也吾子乃以是为儒者所宜学殆亦未之思耶夫圣人之所以为圣者以其生而知之也而释论语者曰生而知之者义理耳若夫礼乐名物古今事变亦必待学而后有以验其行事之实夫礼乐名物之类果有关于作圣之功也而圣人亦必待学而后能知焉则是圣人亦不可以谓之生知矣谓圣人为生知者专指义理而言而不以礼乐名物之类则是礼乐名物之类无关于作圣之功矣圣人之所以谓之生知者专指义理而不以礼乐名物之类则是学而知之者亦惟当学知此义理而已困而知之者亦惟当困知此义理而已今学者之学圣人于圣人之所能知者未能学而知之而顾汲汲焉求知圣人之所不能知者以为学无乃失其所以希圣之□欤凡此皆就吾子之所惑者而稍为之分释未及乎拔本塞源之论也夫拔本塞源之论不明于天下则天下之学圣人者将日繁日难斯人入于禽兽夷狄而犹自以为圣人之学吾之说虽或蹔明于一时终将冻解于西而氷坚于东雾释于前而云滃于后呶呶焉危困以死而卒无救于天下之分毫也夫圣人之心以天地万物为一体其视天下之人无外内远近凡有血气皆其昆弟赤子之亲莫不欲安全而教养之以遂其万物一体之念天下之人心其始亦非有异于圣人也特其间于有我之私隔于物欲之蔽大者以小通者以塞人各有心至有视其父子兄弟如仇雠者圣人有忧之是以推其天地万物一体之仁以教天下使之皆有以克其私去其蔽以复其心体之同然其教之大端则尧舜禹之相授受所谓道心惟微惟精惟一允执厥中而其节目则舜之命契所谓父子有亲君臣有义夫妇有别长幼有序朋友有信五者而已唐虞三代之世教者惟以此为教而学者惟以此为学当是之时人无异见家无异习安此者谓之圣勉此者谓之贤而昔此者虽其启明如朱亦谓之不肖下至闾井田野农工商贾之贱莫不皆有是学而惟以成其德行为务何者无有闻见之杂记诵之烦辞章之靡滥功利之驰逐而但使之孝其亲弟其长信其朋友以复其心体之同然是盖性分之所固有而非有假于外者则人亦孰不能之乎学校之中惟以成德为事而才能之异或有长于礼乐长于政教长于水土播植者则就其成德而因使益精其能于学校之中迨夫举德而任则使之终身居其职而不易用之者惟知同心一德以共安天下之民视才之称否而不以崇卑为轻重劳逸为美恶效用者亦惟知同心一德以共安天下之民苟当其能则终身处于烦剧而不以为劳安于卑琐而不以为贱当是之时天下之人熙熙皞皞皆相视如一家之亲其才质之下者则安其农工商贾之分各勤其业以相生相养而无有乎希高慕外之心其才能之异若皋夔稷契者则出而各效其能若一家之务或营其衣食或通其有无或备其器用集谋并力以求遂其抑事俯育之愿惟恐当其事者之或怠而重己之累也故稷勤其稼而不耻其不知教视契之善教即已之善教也夔司其乐而不耻于不明礼视夷之通礼即已之通礼也盖其心学纯明而有以全其万物一体之仁故其精神流贯志气通达而无有乎人已之分物我之间譬之一人之身目视耳听手持足行以济一身之用目不耻其无聪而耳之所涉下佚其说究其术其称名借号未尝不曰吾欲以共成天下之务而其诚心实意之所在以为不如是则无以济其私而满其欲也呜呼以若是之积染以若是之心志而又讲之以若是之学术宜其闻吾圣人之教而视之以为赘疣柄凿则其以良知为未足而谓圣人之学为无所用亦其势有所必至矣呜呼士生斯世而尚何以求圣人之学乎尚何以论圣人之学乎士生斯世而欲以为学者不亦劳苦而繁难乎不亦拘滞而险艰乎呜呼可悲也已所幸天理之在人心终有所不可泯而良知之明万古一日则其闻吾拔本塞源之论必有恻然而悲戚然而痛愤然而起沛然若决江河而有所不可御者矣非夫豪杰之士无所待而兴者吾谁与望乎<br />
<br />
○答董澐萝石　【乙酉】<br />
<br />
问某赋性平直守分每遇能言之士则以己之迟钝为惭恐是根器弱甚<br />
<br />
荅曰此皆未免有外重内轻之患若平日能集义则浩然之气至大至刚充塞天地自然富贵不能淫贫贱不能移威武不能屈自然能知人之言而凡诐淫邪遁之词皆无所施于前矣况肯自以为惭乎集义只是致良知心得其宜为义致良知则心得其宜矣<br />

                    <br>
                        <br />
问某因亲弟粮役与之谋败致累多人因思皆不老实之过也如何<br />
<br />
荅曰谓之老实须是实致其良知始得不然却恐所谓老实者正是老实不好也昔人亦有为手足之情受污辱者然不致如此等事此等事于良知亦自有不安<br />
<br />
问某因海宁县丞卢珂居官廉甚而极贫饥寒饿死遂走拜之赠以拜袜归而胸次帖帖然自以为得也只此自以为得也恐亦不宜<br />
<br />
荅曰知得自以为得之非宜只此便是良知矣民之秉彛也故好是懿德又多着一分意思不得多着一分意思便是私矣<br />
<br />
问某见人有善行每好录之时以展阅常见二医一姓韩一姓郭者以利相让亦必录之<br />
<br />
荅曰录善人以自勉此亦多闻多见而识乃是致良知之功此等人只是欠学问恐不能到头如此吾辈中亦未易得也<br />
<br />
阳明先生文录卷之二<br />
<br />
<br />
●阳明先生文录卷之三<br />
<br />
书三　【始嘉靖丙戌至戊子】<br />
<br />
◆书三　【始嘉靖丙戌至戊子】<br />
<br />
寄邹谦之<br />
<br />
答友人<br />
<br />
答友人问<br />
<br />
答南元善<br />
<br />
答季明德<br />
<br />
与王公弼<br />
<br />
答欧阳崇一<br />
<br />
答聂文蔚<br />
<br />
寄陆原静<br />
<br />
荅甘泉<br />
<br />
答魏师说<br />
<br />
与马子莘<br />
<br />
与郑启范侍御<br />
<br />
与毛古庵宪副<br />
<br />
与黄宗贤<br />
<br />
答以乘宪副<br />
<br />
答伍汝真佥宪<br />
<br />
与陈惟浚<br />
<br />
寄安福诸同志<br />
<br />
答何廷仁<br />
<br />
与德弘汝中<br />
<br />
大学问<br />
<br />
○寄邹谦之　【丙戌】<br />
<br />
比遭家多难工夫极费力因见得良知两字比旧愈加亲切真所谓大本达道舍此更无学问可讲矣随处体认天理之说大约未尝不是只要根究下落即未免捕风捉影纵令鞭辟向里亦与圣门致良知之功尚隔一尘若复失之毫厘便有千里之谬矣四方同志之志此者但以此意提掇之无不即有省发只是着实能透彻者甚亦不易得也世间无志之人既已见驱于声利词章之习间有知得自已性分当求者又被一种似是而非之学兜绊羁縻终身不得出头缘人未有真为圣人之志未免挟有见小欲速之私则此种学问极是支吾眼前得过是以虽在豪杰之士而任重道远志稍不力即且安顿其中者多矣谦之之学既已得其大原近想涉历弥久则功夫当益精明矣无因接席一论以资切劘倾企如何范祠之建实亦有禆风教仆于大字本非所长况已久不作所须祠扁必大笔自挥之乃佳也使还值岁冗不尽欲言<br />
<br />
二　【丙戌】<br />
<br />
承示谕俗礼要大抵一宗文公家礼而简约之切近人情甚善甚善非吾谦之诚有意于化民成俗未肯汲汲为此也古礼之存于世者老师宿儒当年不能穷其说世之人苦其烦且难遂皆废置而不行故今之为人上而欲导民于礼者非详且备之为难惟简切明白而使人易行之为贵耳中间如四代位次及祔祭之类固区区向时欲稍改以从俗者今皆斟酌为之于人情甚恊盖天下古今之人其情一而已矣先王制礼皆因人情而为之节文是以行之万世而皆凖其或反之吾心而有所未安者非其传记之讹阙则必古今风气习俗之异宜者矣此虽先王未之有亦可以义起三王之所以不相袭礼也若徒拘泥于古不得于心而冥行焉是乃非礼之礼行不着而习不察者矣后世心学不讲人失其情难乎与之言礼然良知之在人心则万古如一日苟顺吾心之良知以致之则所谓不知足而为屦我知其不为蒉矣非天子不议礼制度今之为此非以议礼为也徒以末世废礼之极聊为之兆以兴起之故特为此简易之说欲使之易知易从焉耳冠婚丧祭之外附以乡约其于民俗亦甚有补至于射礼似宜别为一书以教学者而非所以求谕于俗今以附于其间却恐民间以非所常行视为不切又见其说之难晓遂并其冠婚丧祭之易晓者而弃之也文公家礼所以不及于射或亦此意也欤幸更裁之令先公墓表决不负约但向在纷冗忧病中近复咳患盛作更求假以日月耳施濮两生知觧甚利但已经炉鞲则煅炼为易自此益淬砺之吾见其成之速也书院新成欲为诸生择师此诚盛德之事但刘伯光以家事促归魏师伊乃兄适有官务仓卒往视何廷仁近亦归省惟黄正之尚留彼意以登坛说法非吾谦之身自任之不可须事定后却与二三同志造访因而连留旬月相与砥砺□发效匡翼之劳亦所不辞也祠堂位次祔祭之义往年曾与徐曰仁备论曰仁尝记其畧今使录一通奉览以备采择　或问文公家礼高曾祖祢之位皆西向以次而东于心切有未安阳明子曰古者庙门皆南向主皆东向合祭之时昭之迁主列于北牗穆之迁主列于南牗皆统于太祖东向之尊是故西向以次而东今祠堂之制既异于古而又无太祖东向之统则西向之说诚有所未安曰然则今当何如曰礼以时为大若事死如事生则宜以高祖南向而曾祖祢东西分列席皆稍降而弗正对似于人心为安曾见浦江郑氏之祭四代考妣皆异席高考妣南向曾祖襧考皆西向妣皆东向各依世次稍退半席其于男女之别尊卑之等两得其宜今吾家亦如此行但恐民间厅事多浅隘而器物亦有所不备则不能以通行耳又问无后者之祔于己之子侄固可下列矣若在祖宗之行宜何如祔阳明子曰古者大夫三庙不及其高矣适士二庙不及其曾矣今民间得祀高曾葢亦体顺人情之至例以古制则既为僣况在其行之无后者乎古者士大夫无子则为之置后无后者鲜矣后世人情偷薄始有弃贫贱而不嗣者古所谓无后皆殇子之类耳祭法王下祭殇五适子适孙适曾孙适玄孙适来孙诸侯下祭三大夫二适士及庶人祭子而止则无后之祔皆子孙属也今民间既得假四代之祀以义起之虽及弟侄可矣往年湖湘一士人家有曾伯祖与堂叔祖皆贤而无后者欲为立嗣则族众不可欲弗祀则思其贤有所不忍也以问于某某曰不祀二三十年矣而追为之嗣势有所不行矣若在士大夫家自可依古族厉之义于春秋二社之次特设一祭凡族之无后而亲者各以昭穆之次配祔之于义亦可也<br />
<br />
三　【丙戌】<br />
<br />
教札时及足慰离索兼示论语讲章明白痛快足以发朱注之所未及诸生听之当有油然而兴者矣后世人心陷溺祸乱相寻皆由此学不明之故只将此学字头脑处指掇得透彻使人洞然知得是自已生身立命之原不假外求如木之有根畅茂条达自有所不容已则所谓悦乐不愠者皆不待言而喻书院记文整严精确迥尔不群皆是直写胸中实见一洗近儒影响雕饰之习不徒作矣某近来却见得良知两字日益真切简易朝夕与朋辈讲习只是发挥此两字不出缘此两字人人所自有故虽至愚下品一提便省觉若致其极虽圣人天地不能无憾故说此两字穷刼不能尽世儒尚有致疑于此谓未足以尽道者只是未尝实见得耳近有乡大夫诮某讲学者云除却良知还有甚么说得某答云除却良知还有甚么说得不审迩来谦之于此两字见得比旧又如何矣无因一面扣之以快倾渴正之去当能略尽鄙怀不能一一后世大患全是士夫以虚文相诳畧不知有诚心实意流积成风虽有忠信之质亦且迷溺其间不自知觉是故以之为子则非孝以之为臣则非忠流毒扇祸生民之乱尚未知所抵极今欲救之惟有返朴还淳是对症之剂故吾侪今日用工务在鞭辟近里删削繁文始得然欲鞭辟近里删削繁文亦非草率可能必湏讲明致良知之学每以言于同志不识谦之亦以为何如也讲学之后望时及之<br />
<br />
四　【丙戌】<br />
<br />
正之归备谈政教之善勤勤恳恳开诱来学毅然以斯道为己任其为喜幸如何可言前书虚文相诳之说独以嘅夫后儒之没溺词章雕缕文字以希世盗名虽贤知有所不免而其流毒之深非得根器力量如吾谦之者莫能挽而回之也而谦之顾犹歉然欲以猛省寡过此正吾谦之之所以为不可及也欣叹欣叹学绝道丧之余苟有兴起向慕于是学者皆可以为同志不必铢称寸度而求其尽合于此以之待人可也若在我之所以为造端立命者则不容有毫发之或爽矣道一而己仁者见之谓之仁知者见之谓之知释氏之所以为释老氏之所以为老百姓日用而不知皆是道也宁有二乎今古学术之诚伪邪正何帝碔砆美玉然有眩惑终身而不能辩者正以此道之无二而其变动不拘充塞无间纵横颠倒皆可推之而通世之儒者各就其一偏之见而又饰之以比拟效像之功文之以章句假借之训其为习熟既足以自信而条目又足以自安此其所以诳己诳人终身没溺而不悟焉耳然其毫厘之差而乃致千里之谬非诚有求为圣人之志而从事于惟精惟一之学者莫能得其受病之源而发其神奸之所由伏也若某之不肖盖亦尝陷溺于其间者几年怅怅然既自以为是矣赖天之灵偶有悟于良知之学然后悔其向之所为者固包藏祸机作伪于外而心劳日拙者也十余年来虽痛自洗剔创艾而病根深痼萌糵时生所幸良知在我操得其要譬犹舟之得舵虽惊风巨浪颠沛不无尚犹得免于倾覆者也夫旧习之溺人虽已觉悔悟而其克治之功尚且其难若此又况溺而不悟日益以深者亦将何所抵极乎以谦之精神力量又已有觉于良知自当如江河之注海沛然无复能有为之障碍者矣默成深造之余必有日新之得可以警发昏惰者便间不惜欵欵示及之<br />
<br />
五　【丙戌】<br />
<br />
张陈二生来适归余姚祭扫遂不及相见殊负深情也随事体认天理即戒慎恐惧工夫以为尚隔一尘为世之所谓事事物物皆有定理而求之于外者言之耳若致良知之功明则此语亦自无害不然即犹未免于毫厘千里也来谕以为恐主于事者盖已深烛其弊矣寄示甘泉尊经阁记甚善甚善其间大意亦与区区稽山书院之作相同稽山之作向尝以寄甘泉自谓于此学颇有分毫发明今甘泉乃谓今之谓聦明知觉不必外求诸经者不必呼而能觉之颣则似急于立言而未暇细察鄙人之意矣后世学术之不明非为后人聦明识见之不及古人大抵多由胜心为患不能取善相下明知其说之已是矣而又务为一说以高之是以其说愈多而惑人愈甚凡今学术之不明使后学无所适从徒以致人之多言者皆吾党自相求胜之罪也今良知之说已将学问头脑说得十分下落只是各去胜心务在共明此学随人分限以此循循善诱之自当各有所至若只要自立门户外假卫道之名而内行求胜之实不顾正学之因此而益荒人心之因此而愈惑党同伐异覆短争长而惟以成其自私自利之谋仁者之心有所不忍也甘泉之意未必出此因事感触辄漫及之盖今时讲学者大抵多犯此症在鄙人亦或有所未免然不敢不痛自克治也如何如何<br />
<br />
○答友人　【丙戌】<br />
<br />
君子之学务求在己而已毁誉荣辱之来非独不以动其心且资之以为切磋砥砺之地故君子无入而自得正以其无入而非学也若夫闻誉而喜闻悔而戚则将惶惶于外惟日之不足矣其何以为君子往年　驾在留都左右交谗某于　武庙当时祸且不测僚属咸危惧谓群疑若此宜图所以自觧者某曰君子不求天下之信已也自信而已吾方求以自信之不暇而暇求人之信已乎某于执事为世交执事之心某素能信之而顾以相讯若此岂亦犹有未能自信也乎虽然执事之心又焉有所不自信者至于防范之外意料所不及若校人之于子产者亦安能保其必无则执事之恳恳以询于仆固君子之严于自治宜如此也昔楚人有宿于其友之家者其仆窃友人之履以归楚人不知也适使其仆市履于肆仆私其直而以窃履进楚人不知也他日友人来过见其履在楚人之足大骇曰吾固疑之果然窃吾履遂与之绝逾年而事暴友人踵楚人之门而悔谢曰吾不能知子而缪以疑子吾之罪也请为友如初今执事之见疑于人其有其无某皆不得而知纵或有之亦何伤于执事之自信乎不俟逾年吾见有踵执事之门而悔谢者矣执事其益自信无怠固将无入而非学亦无入而不自得也矣<br />
<br />
○答友人问　【丙戌】<br />
<br />
问自来儒先皆以学问思辩属知而以笃行属行分明是两截事今先生独谓知行合一不能无疑<br />
<br />
曰此事吾已言之屡屡凡谓之行者只是着实去做这件事若着实做学问思辩的工夫则学问思辩亦便是行矣学是学做这件事问是问做这件事思辩是思辩做这件事则行亦便是学问思辩矣若谓学问思辩之然后去行却如何悬空先去学问思辩得行时又如何去得个学问思辩的事行之明觉精察处便是知知之真切笃实处便是行若行而不能精察明觉便是冥行便是学而不思则罔所以必须说个知知而不能真切笃实便是妄想便是思而不学则殆所以必须说个行元来只是一个工夫凡古人说知行皆是就一个工夫上补偏救弊说不似今人截然分作两件事做某今说知行合一虽亦是就今时补偏救弊说然知行体段亦本来如是吾契但着实就身心上体履当下便自知得今却只从言语文义上窥测所以牵制支离转说转胡涂正是不能知行合一之弊耳<br />
<br />
象山论学与晦庵大有同异先生尝称象山于学问头脑处见得直截分明今观象山之论却有谓学有讲明有践履及以致知格物为讲明之事乃与晦庵之说无异而与先生知行合一之说反有不同何也<br />
<br />
曰君子之学岂有心于同异惟其是而已吾于象山之学有同者非是苟同其异者自不掩其为异也吾于晦庵之论有异者非是求异其同者自不害其为同也假使伯夷柳下惠与孔孟同处一堂之上就其所见之偏全其议论断亦不能皆合然要之不害其同为圣贤也若后世论学之士则全是党同伐异私心浮气所使将圣贤事业作一场儿戏看了也<br />
<br />
又问知行合一之说是先生论学最要紧处今既与象山之说异矣敢问其所以同<br />
<br />
曰知行原是两个字说一个工夫这一个工夫须着此两个字方说得完全无弊病若头脑处见得分明见得原是一个头脑则虽把知行分作两个说毕竟将来做那一个工夫则始或未便融会终所谓百虑而一致矣若头脑见得不分明原看做两个了则虽把知行合作一个说亦恐终未有凑泊处况又分作两截去做则是从头至尾更没讨下落处也<br />
<br />
又问致良知之说真是百世以俟圣人而不惑者象山已于头脑上见得分明如何于此尚有不同<br />
<br />
曰致知格物自来儒者皆相沿如此说故象山亦遂相沿得来不复致疑耳然此毕竟亦是象山见得未精一处不可掩也<br />
<br />
又曰知之真切笃实处便是行行之明觉精察处便是知若知时其心不能真切笃实则其知便不能明觉精察不是知之时只要明觉精察更不要真切笃实也行之时其心不能明觉精察则其行便不能真切笃实不是行之时只要真切笃实更不要明觉精察也知天地之化育心体原是如此干知大始心体亦原是如此<br />
<br />
○答南元善【丙戌】<br />

                    <br>
                        <br />
别去忽踰三月居尝思念辄与诸生私相慨叹计归程之所及此时当到家久矣太夫人康强贵眷无恙渭南风景当与柴桑无异而元善之识见兴趣则又有出于元亮之上者矣近得中途寄来书读之恍然如接颜色勤勤恳恳惟以得闻道为喜急问学为事恐卒不得为圣人为忧亹亹千数百言畧无一字及于得丧荣辱之间此非真有朝闻夕死之志者未易以涉斯境也浣慰何如诸生逓观传诵相与叹仰歆服因而兴起者多矣世之高抗通脱之士捐富贵轻利害弃爵禄决然长往而不顾者亦皆有之彼其或从好于外道诡异之说投情于诗酒山水技艺之乐又或奋发于意气感激于愤悱牵溺于嗜好有待于物以相胜是以去彼取此而后能及其所以既倦意衡心欝情遂事移则忧悉悲苦随之而作果能捐富贵轻利害弃爵禄快然终身无入而不自得已乎夫惟有道之士真有以见其良知之昭明灵觉圆融洞彻廓然与太虚而同体太虚之中何物不有而无一物能为太虚之障碍盖吾良知之体本自聪明睿知本自宽裕温柔本自发强刚毅本自斋庄中正文理密察本自漙博渊泉而时出之本无富贵之可慕本无贫贱之可忧本无得丧之可欣戚爱憎之可取舍盖吾之耳而非良知则不能以听矣又何有于聪目而非良知则不能以视矣又何有于明心而非良知则不能以思与觉矣又何有于睿知然则又何有于宽裕温柔乎又何有于发强刚毅乎又何有于斋庄中正文理密察乎又何有于漙博渊泉而时出之乎故凡慕富贵忧贫贱欣戚得丧爱憎取舍之类皆足以蔽吾聪明睿知之体而窒吾渊泉时出之用若此者如明目之中而翳之以尘沙聪耳之中而塞之以木楔也其疾痛欝逆将必速去之为快而何能忍于时刻乎故凡有道之士其于慕富贵忧贫贱欣戚得丧而取舍爱憎也若洗目中之尘而拔耳中之楔其于富贵贫贱得丧爱憎之相值若飘风浮霭之往来变化于太虚而太虚之体固常廓然其无碍也元善今日之所造其殆庶几于是矣乎是岂有待于物以相胜而去彼取此激昂于一时之意气者所能强而声音笑貌以为之乎元善自爱元善自爱关中自古多豪杰其忠信沈毅之质明达英伟之器四方之士吾见亦多矣未有如关中之盛者也然自横渠之后此学不讲或亦与四方无异矣自此关中之士有所振发兴起进其文艺于道德之归变其气节为圣贤之学将必自吾元善昆季始也今日之归谓天为无意乎谓天为无意乎元贞以病不及别简盖心同道同而学同吾所以告之亦不能有他说也亮之亮之<br />
<br />
二【丙戌】<br />
<br />
五月初得苏州书后月适遇王驿丞去草草曾附短启其时私计行旆到家必已久矣是月三日余门子回复领手教始知六月尚留汴城世途之险涩难料每每若此也贱躯入夏咳作兼以毒暑大旱舟楫无所往日与二三子讲息池傍小阁中每及贤昆玉则喟然兴叹而已邵中今岁之旱比往年尤甚河渠曾蒙开浚者百姓皆得资灌溉之利相与啧啧追颂功德然已控吁无及矣彼奸妬憸人号称士类者乃独谗嫉排构无所不至曾细民之不若亦独何哉亦独何哉色养之暇埙箎恊奏切磋讲习当日益深造矣里中英俊相从论学者几人学绝道丧且几百年居今之时而苟知趋向于是正所谓空谷之足音皆今之豪杰矣便中示知之窃尝喜晦翁涵育熏陶之说以为今时朋友相与必有此意而后彼此交益近来一二同志与人讲学乃有规砺太刻遂相愤戾而去者大抵皆不免于以善服人之病耳楚国宝又尔忧去子京诸友亦不能亟相会一齐众楚道之不明也我知之矣虽然风雨如晦鸡鸣不已至诚而不动者未之有也非贤昆玉畴足以语于斯乎其余世情真若浮虚之变态亮非元善之所屑闻者也遂不一一及<br />
<br />
○答季明德【丙戌】<br />
<br />
书惠远及以咳恙未平忧念备至感媿良深食姜太多非东南所宜诚然此亦不过蹔时劫剂耳近有一友为易贝毌凡服之颇亦有效乃终不若来谕用养生之法拔去病根者为得本源之论然此又不但治病为然学问之功亦当如是矣承示立志益坚谓圣人必可以学而至兢兢焉常磨炼于事为朋友之间而厌烦之心比前差少喜幸殊极又谓圣人之学不能无积累之渐意亦切实中间以尧舜文王孔老诸说发明志学一章之意足知近来进修不懈居有司之烦而能精思力究若此非朋辈所及然此在吾明德自以此意奋起其精神砥切其志意则可矣必欲如此节节分疏引证以为圣人进道一定之阶级又连掇数圣人纸上之陈述而入之以此一款条例之中如以尧之试鲧为未能不惑子夏之启予为未能耳顺之类则是尚有比拟牵滞之累以此论圣人之亦必由学而至则虽有所发明然其阶级悬难反觉高远深奥而未见其为人皆可学乃不如末后一节谓至其极而矩之不踰亦不过自此志之不已所积而不踰之上亦必有学可进圣人岂绝然与人异哉又云善者圣之体也害此善者人欲而已人欲吾之所本无去其本无之人欲则善在我而圣体全圣无有余我无不足此以知圣人之必可学也然非有求为圣人之志则亦不能以有成只如此论自是亲切简易以此开喻来学足以兴起之矣若如前说未免使柔怯者畏缩而不敢当高明者希高而外逐不能无弊也圣贤垂训固有书不尽言言不尽意者凡看经书要在致吾之良知取其有益于学而已则千经万典颠倒纵横皆为我之所用一涉拘执比拟则反为所缚虽或特见妙诣开发之益一时不无而意必之见流注潜伏盖有反为良知之障蔽而不自知觉者矣其云善者圣之体意固已好善即良知言良知则使人尤为易晓故区区近有心之良知是谓圣之说其间又云人之为学求尽乎天而已此明德之意本欲合天人而为一而未免反离而二之也人者天地万物之心也心者天地万物之王也心即天言心则天地万物皆举之矣而又亲切简易故不若言人之为学求尽乎心而已知行之答大叚切实明白词气亦平和有足启发人者惟贤一书识见甚进间有语疵则前所谓意必之见流注潜伏者之为病今既照破久当自融释矣以效训学之说凡字义之难通者则以一字之相类而易晓者释之若今学字之义本自明白不必训释今遂以效训学以学训效皆无不可不必有所拘执但效字终不若学字之混成耳率性而行则性谓之道修道而学则道谓之教谓修道之为教可也谓修道之为学亦可也自其道之示人无隐者而言则道谓之教自其功夫之修习无违者而言则道谓之学教也学也皆道也非人之所能为也知此则又何训释之有所须学记因病未能着笔俟后便为之<br />
<br />
○与王公弼　【丙戌】<br />
<br />
来书比旧所见益进可喜可喜中间谓弃置富贵与轻于方父兄之命只是一事当弃富贵即弃富贵只是致良知当从父兄之命即从父兄之命亦只是致良知其间权量轻重稍有私意于良知便自不安凡认贼作子者缘不知在良知上用工是以有此若只在良知上体认所谓虽不中不远矣<br />
<br />
二　【丁亥】<br />
<br />
老年得子实出望外承相知爱念勤惓若此又重之以厚仪感媿何可当也两广之役积衰久病之余何能堪此已具本辞免但未知遂能得允否耳来书提醒良知之说甚善甚善所云困勉之功亦只是提醒工夫未能纯熟湏加入一己百之力然后能无间断非是提醒之外别有一叚困勉之事也王汝止久候不至得渠家事稍间即须速之一来此间亦有一二事欲与商量不可更迟迟也<br />
<br />
○答欧阳崇一　【丙戌】<br />
<br />
崇一来书云师云德性之良知非由于闻见若曰多闻择其善者而后之多见而识之则是专求之多闻之末而已落在第二义窃意良知虽不由见闻而有然学者之知未常不因见闻而发滞于见闻固非而见闻亦良知之用也今日落在第二义恐为专以见闻为学者而言若致其良知而求之见闻似亦知行合一之功矣如何<br />
<br />
良知不由见闻而有而见闻莫非良知之用故良知不滞于见闻而亦不离于见闻孔子云吾有知乎哉无知也良知之外别无知矣故致良知是学问大头脑是圣门教人第一义今云专求之见闻之末则是失却头脑而已落在第二义矣近时同志中盖已莫不知有致良知之说然其间工夫尚多鹘突者正是欠此一门大抵学问工夫只要主意头脑是当若主意头脑专以致良知为事则凡多闻多见莫非致良知之功盖日用之间见闻酬酢虽千头万绪莫非良知之发用流行除却见闻酬酢亦无良知可致矣故只是一事若曰致其良知而求之见闻则语意之间未免为二此举专求之见闻之末者虽稍不同其为未得精一之旨则一而已多闻择其善者而从之多见而识之既云择又云识其良知亦未常不行于其间但其立意乃专在多闻多见上去择识则已失却头脑矣崇一于此等处见得当已分晓今日之问正为发明此学于同志中极有益但语意未莹则毫厘千里亦不容不精察之也<br />
<br />
来书云师云系言伺思何虑是言所思所虑只是天理更无别思别虑耳非谓无思无虑也心之本体即是天理有何可思虑得学者用工虽千思万虑只是要复他本体不是以私意去安排思索出来若安排思索便是自私用智矣学之弊大率非沉空守寂则安排思索德辛壬之岁着前一病近又着后一病但思索亦是良知发用其与私意安排者何所取别恐认贼作子惑而不知也<br />
<br />
思曰睿睿作圣心之官则思思则得之思其可少乎沉空守寂与安排思索正是自私用智其为丧失良知一也良知是天理之昭明灵觉处故良知即是天理思是良知之发用若是良知发用之思则所思莫非天理矣良知发用之思自然明白简易良知亦自能知得若是私意安排之思自是纷纭劳扰良知亦自会分别得盖思之是非邪正良知无有不自知者所以认贼作子正为致知之学不明不知在良知上体认之耳<br />
<br />
来书又云师云为学终身只是一事不论有事无事只是这一件若说宁不了事不可不加培养却是分为两事也窃意觉精力衰弱不足以终事者良知也宁不了事且加休养致知也如何却为两事若事变之来有事势不容不了而精力虽衰稍鼓舞亦能支持则持志以帅气可矣然言动终无气力毕事则困惫已甚不几于暴其气已乎此其轻重缓急良知固未尝不知然或迫于事势安能顾精力或困于精力安能顾事势如之何则可<br />
<br />
宁不了事不可不加培养之意且与初学如此说亦不为无益但作两事看了便有病痛在孟子言必有事焉则君子之学终身只是集义一事义者宜也心得其宜之谓义能致良知则心得其宜矣故集义亦只是致良知君子之酬酢万变当行则行当止则止当生则生当死则死斟酌调停无非是致其良知以求自谦而已故君子素其位而行思不出其位凡谋其力之所不及而强其知之所不能者皆不得为致良知而凡劳其筋骨饿其体肤空乏其身行拂乱其所为动心忍性之增益其所不能者皆所以致其良知也若云宁不了事不可不加培养者亦是先有功利之心较计成败利钝而爱憎取舍于其间是以将了事自作一事而培养又别作一事此便有是内非外之意便是自私用智便是义外便有不得于心勿求于气之病便不是致良知以求自谦之功矣所云鼓舞支持毕事则困惫已甚又云迫于事势困于精力皆是把作两事做了所以有此凡学问之功一则诚二则伪凡此皆是致良知之意欠诚一真切之故大学言诚其意者如恶恶臭如好好色此之谓自谦曾见有恶恶臭好好色而须鼓舞支持者乎曾有毕事则困惫已甚者乎曾有迫于事势困于精力者乎此可以知其受病之所从来矣<br />
<br />
来书又有云人情机诈百出御之以不疑往往为所欺觉则自入于逆亿夫逆诈即诈也亿不信即非信也为人欺又非觉也不逆不亿而常先觉其惟良知莹彻乎然而出入毫忽之间皆觉合诈者多矣不逆不亿而先觉此孔子因当时人专以逆诈亿不信为心而自陷于诈与不信又有不逆不亿者然不知致良知之功而往往又为人所欺诈故有是言非教人以是存心而专欲先觉人之诈与不信也以是存心即是后世猜忌险薄者之事而只此一念已不可与入尧舜之道矣不逆不亿而为人所欺者尚亦不失为善但不如能致其良知而自然先觉者之尤为贤耳崇一谓其惟良知莹彻者盖已得其旨矣然亦颖悟所及恐未实际也盖良知之在人心亘万古塞宇宙而无不同不虑而知恒易以知险不学而能恒简以知阻先天而天不违天且不违而况于人乎况于鬼神乎夫谓北觉合诈者是虽不逆人而或未能无自欺也虽不亿人而或未能果自信也是或常有求先觉之心而未能常自觉也常有求先觉之心即已流于逆亿而足以自蔽其良知矣此背觉合诈之所以未免也君子学以为已未尝虞人之欺己也恒不自欺其良知而己未尝虞人之不信己也恒自信其良知而己未尝求先觉人之诈与不信也恒务自觉其良知而已是故不欺则良知无所伪而诚诚则明矣自信则良知无所惑而明明则诚矣明诚相生是故良知常觉常照常觉常照则如明镜之悬而物之来者自不能遁其妍媸矣何者不欺而诚则无所容其欺苟有欺焉而觉矣自信而诚则无所容其不信苟不信焉而觉矣是谓易以知险简以知阻子思所谓至诚如神可以前知者也然子思谓如神谓可以前知犹二而言之是盖推言思诚者之功效是犹为不能先觉者说也若就至诚而言则至诚之妙用即谓之神不必言如神至诚则无知而无不知不必言可以前知矣<br />
<br />
二　【丙戌】<br />
<br />
正之诸友下第归备谈在京相与之详知近年虽在仕途纷扰中而功力畧无退转甚难甚难孙仓官来得书自咎真切别纸论学数条皆卓有定见非独无退转且又大有所进矣喜幸何如文蔚所疑良不为过孟子谓有诸己之谓信今吾未能有诸己是未能自信也宜乎文蔚之未能信我矣乃劳崇一逐一为我解嘲如此负愧负愧然又不敢尽谓崇一解嘲之言为口给但在区区则亦未能一一尽如崇一之所解者为不能无媿耳固不敢不自勉力心文蔚天资甚厚其平日学问功夫未敢谓其尽是然却是材实头有志学占者比之近时徒尚口说色取行违而居之不疑者相去远矣前者承渠过访惜以公务不能久留只就文义间草草一说鄙心之所愿致者畧未能少效去后殊为怏怏良知之说近时朋友多有相讲一二年尚眩惑未定者文蔚则开口便能相信此其资质诚有度越于人只是见得尚浅未能洞彻到得如有所立卓尔是以未免尚为旧见旧闻所障然其胸中渣累绝少而又己识此头脑加之笃信好学如是终不虑其不洞彻也因咳嗽正作兼以人事纷沓不暇写书故迟孙仓官久候<br />

                    <br>
                        <br />
三　【丁亥】<br />
<br />
去冬十二月十二日未时得一子今已踰百日或可望长成也北上之说信有之　圣主天高地厚之思粉身而以为报今即位六年矣徒以干进之嫌不得一稽首　门廷臣子之心诚局踳不安近日又有召命岂有谢恩之礼待君父促之而后行者但贱躯咳患方甚揆之人情恐病势稍间终当一行来书所谓如此人情如此世道何处着脚凡在吾党所见畧同千里拳拳之念何敢忘也何敢忘也道之不行已知之矣区区之心固不敢先有意必然亦自有不容己者耳<br />
<br />
四　【丁亥】<br />
<br />
远劳问惠甚愧两广之任岂病废所堪但事势又若难避俟恳辞疏下更图进止耳喻及持志养气甚善暴其气亦只是不能持其志耳释氏轮回变现之论亦不必求之窈冥今人不能常见自己良知一日之间此心倏焉而夷狄倏焉而禽兽倏焉而趋入悖逆之途倏焉而流浪贪淫之海不知几番轮回多少变现但人不自觉耳释氏言语多有簸弄精神者大槩当求之游方之外得其意而已矣淫声美色之喻亦是吾儒作好作恶处正须勘破此等病痛方见廓然大公之本体也<br />
<br />
○答聂文蔚　【丙戌】<br />
<br />
春间远劳迂途枉顾此情何可当也甚欲扳留旬日少効其鄙见以求切劘之益而公期俗绊势有不能别去极怏怏如有所失忽承笺惠浣慰何如中间推许太过盖亦奖掖之盛心而规砺真切思欲纳之于贤圣之域又托诸崇一以致其勤勤恳恳之怀此非深交笃爱何以及是知感知媿且惧甚无以堪之也虽然仆亦何敢不自鞭勉而徒以感媿辞让为乎哉其谓思孟周程无意相遭于千载之下与其尽信于天下不若真信于一人道固自在学亦自在天下信之不为多一人信之不为少者斯固君子不见是而无闷之心岂世之謭謭屑屑者知足以及之乎乃仆之情则有大不得已者存乎其间而非以计人之信与不信也夫人者天地之心天地万物本吾一体者也生民之困苦荼毒孰非疾痛之切于吾身者乎不知吾身之疾痛无是非之心者也是非之心不虑而知不学而能所谓良知也良知之在人心无间于圣愚天下古今之所同也世之君子惟务致其良知则自能公是非同好恶视人犹己视国犹家而以天地万物为一体求天下无治不可得矣古之人所以能见善不啻若已出现恶不啻若已入视民之饥溺犹己之饥溺而一夫不获若已推而纳诸沟中者非故为是而以靳天下之信已也务致其良知求自谦而已矣尧舜三王之圣言而民莫不信者致其良知而言之也行而民莫不说者致其良知而行之也是以其民熙熙皞皞杀之不怨利之不庸施及蛮貊而凡有血气者莫不尊亲为其良知之同也呜呼圣人之治天下何其简且易哉后世良知之学不眀天下之人用其私智以相比轧是以人各有心而偏琐僻陋之见狡伪阴邪之术至于不可胜说外假仁义之名而内以行其自私自利之实诡辞以阿俗矫以为干誉揜人之善而袭以为己长讦人之私而窃以为己直忿以相胜而犹谓之徇义险以相倾而犹谓之疾恶妬贤忌能而犹自以为公是非恣情纵欲而犹自以为同好恶相陵相贼自其一家骨肉之亲已不能无尔我胜负之意彼此藩篱之形而况于天下之大民物之众又何能一体而视之则亦无怪于纷纷籍籍而祸乱相寻于无穷矣仆诚赖天之灵偶有见于良知之学以为必由此而后天下可得而治是以每念斯民之陷溺则为之戚然痛心忘其身之不肖而思以此救之亦不自知其量者天下之人见其若是遂相与非笑而诋斥之以为是病狂丧心之人耳呜呼是奚足恤哉吾方疾痛之切体而暇计人之非笑乎人固有见其父子兄弟之坠溺于深渊者呼号匍匐踝跣颠顿扳悬崖壁而下拯之士之见者方相与揖让谈笑于其傍以为是弃其礼貌衣冠而呼号颠顿若此是病狂丧心者也故夫揖让谈笑于溺人之傍而不知救此惟行路之人无亲戚骨肉之情者能之然已谓之无恻隐之心非人矣若夫在父子兄弟之爱者则固未有不痛心疾首狂奔尽气匍匐而拯之彼将陷溺之祸有不顾于况于病狂丧心之讥乎而又况于靳人之信与不信乎呜呼今之人虽谓仆为病狂丧心之人亦无不可矣天下之人心皆吾之心也天下之人犹有病狂者矣吾安得而非病狂乎犹有丧心者矣吾安得而非丧心乎昔者孔子之在当时有议其为謟者有讥其为佞者有毁其未贤诋其为不知礼而侮之以为东家丘者有嫉而沮之者有恶而欲杀之者晨门荷蒉之徒皆当时之贤士且曰是知其不可而为之者欤鄙哉硁硁乎莫已知也斯已而已矣虽子路在升堂之列尚不能无疑于其所见不悦于其所欲往而且以之为迂则当时之不信夫子者岂特十之二三而已乎然而夫子汲汲遑遑若求亡子于道路而不暇于暖席者宁以靳人之知我信我而已哉盖其天地万物一体之仁疾痛迫切虽欲己之而自有所不容己故其言曰吾非斯人之徒与而谁与欲洁其身而乱大伦果哉末之难矣呜呼此非诚以天地万物为一体者孰能以知夫子之心乎若其遯世无闷乐天知命者则固无入而不自得道并行而不相悖心杰之不肖何敢以夫子之道为己任顾其心亦已稍知疾痛之在身是以彷徨四顾相求其有助于我者相与讲去其病耳今诚得豪杰同志之士扶持匡翼共明良知之学于天下使天下之人皆知自致其良知以相安相养去其自私自利之蔽一洗谗妬胜忿之习以跻于大同则仆之狂病固将脱然以愈而终免于丧心之患矣岂不快哉嗟乎今诚欲求豪杰同志之士于天下非如吾文蔚者而谁望之乎如吾文蔚之才与志诚足以援天下之溺者今又既知其具之在我而无假于外求矣循是以往若决河注海孰得而御哉文蔚所谓一人信之不为少其又能逊以委之何人乎会稽素号山水之区深林长谷信步皆是寒暑晦明无明不宜安居饱食尘嚣无扰良朋四集道义日新优哉游哉天地之间宁复有乐于是者孔子云不怨天不尤人下学而上达仆与二三同志方将请事斯语奚暇外慕独其切肤之痛乃有未能恝然者辄复云云尔咳疾暑毒书札绝懒盛使远来迟留经月临期执笔又不觉累纸盖于相知之深虽已缕缕至此殊有所未能尽也<br />
<br />
二【戊子】<br />
<br />
得书见近来所学之骤进喜慰不可言谛祝数过其间虽亦有一二未莹彻处却是致良知之功尚未纯熟到纯熟时自无此矣譬之驱车既已由于康庄大道之中或时横斜迂曲者乃马性未调衘勒不齐之故然已只在康庄大道中决不赚入傍蹊曲径矣近时海内同志到此地位者曾未多见喜慰不可言斯道之幸也钱躯旧有咳嗽畏热之病近入炎方辄复大作　主上圣明洞察责付甚重不敢遽辞地方军务冗沓皆舆疾从事今却幸已乎定已具本乞回养病得在林下稍就清凉或可瘳耳人还伏枕草草不尽倾企外惟浚一简幸达致之<br />
<br />
来书所询草草奉复一二近岁来山中讲学者往往多说勿忘勿助工夫甚难问之则云才着意便是助才不着意便是忘所以甚难区区因问之云忘是忘个甚么助是助个甚么其人默然无对始请问区区因与说我此间讲学却只说个必有事焉不说勿忘勿助必有事焉者只是时时去集义若时时去用必有事的工夫而或有时间断此便是忘了即须勿忘时时去用必有事的工夫而或有时欲速求效此便是助了即须勿助其工夫全在必有事焉上用勿忘勿助只就其间提撕警觉而已若是工夫原不间断即不须更说勿忘原不欲远求效即不须更说勿助此其工夫何等明白简易何等洒脱自在今却不去必有事上用工而乃悬空守着一个勿忘勿助此正如烧锅煮饭锅内不曾渍水下米而乃专去添柴放火不知毕竟煮出个甚么物来吾恐火候未及调停而锅已先破裂矣近日一种专在勿忘勿助上用工者其病正是如此终日悬空去做个勿忘又悬空去做个勿助渀渀荡荡全无实落下手处究竟工夫只做得个沉空守寂学成一个痴骏汉才遇此子事来即便牵滞纷扰不复能经纶宰制此皆有志之士而乃使之劳苦缠缚担阁一生皆由学术误人之故甚乃悯矣夫必有事焉只是集义集义只是致良知说集义则一时未见头脑说致良知即当下便有实地步可用工故区区专说致良知随事就事上致其良知便是格物着实去致良知便是诚意着实致其良知而无一毫意必固我便是正心着实致良知则自无忘之病无一毫意必固我则自无助之病故说格致诚正则不必更说个忘助孟子说忘助亦就告子得病处立方告子强制其心是助的病痛故孟子专说助长之害告子助长亦是他以义为外不知就自心上集义在必有事焉上用工是以如此若时时刻刻就自心上集义则良知之体洞然明白自然是是非非纤毫莫遁又焉有不得于言勿求于心不得于心勿求于气之弊乎孟子集义养气之说固大有功于后学然亦是因病立方说得大叚不若大学格致诚正之功尤极精一简易为彻上彻下万世无弊者也圣贤论学多是随时就事虽言若人殊而要其工夫头脑若合符节缘天地之间原只有此性只有此理只有此良知只有此一件事耳故凡就古人论学处说工夫更不必搀和兼搭而说自然无不脗合贯通者才须搀和兼搭而说即是自己工夫未明彻也近时有谓集义之功必须兼搭个致良知而后备者则是集义之功尚未了彻也集义之功尚未了彻适足以为致良知之累而已矣谓致良知之功必须兼搭一个勿忘勿助而后明者则是致良知之功尚未了彻也致良知之功尚未了彻适足以为勿忘勿助之累而已矣若此者皆是就文义上解释牵附以求浑融凑泊而不曾就自己实工夫上体验是以论之愈精而去之愈远文蔚之论其于大本达道既已沛然无疑至于致知穷理及忘助等说时亦有搀和兼搭处却是区区所谓康庄大道之中或时横斜迂曲者到得工夫熟后自将释然矣文蔚谓致知之说求之事亲从兄之间便觉有所持循者此叚最见近来真切笃实之功但以此自为不妨自有得力处以此遂为定说教人却未免又有因药发病之患亦不可不一讲也盖良知只是一个天理自然明觉发见处只是一个真诚恻怛便是他本体故致此良知之真诚恻怛以事亲便是孝致此良知之真诚恻怛以从兄便是弟致此良知之真诚恻怛以事君便是忠只是一个良知一个真诚恻怛若是从兄的良知不能致其真诚恻怛即是事亲的良知不能致其真诚恻怛矣事君的良知不能致其真诚恻怛即是从兄的良知不能致其真诚恻怛矣故致得事君的良知便是致却从兄的良知致得从兄的良知便是致却事亲的良知不是事君的良知不能致却须又从事亲的良知上去扩充将来如此又是脱却本原著在支节上求了良知只是一个随他发见流行处当下具足更无去来不须假借然其发见流行处却自有轻重厚薄毫发不容增减者所谓天然自有之中也虽则轻重厚薄毫发不容增减而原又只是一个虽则是只一个而其间轻重厚薄又毫发不容增减若得可增减若须假借即已非其真诚恻怛之本体矣此良知之妙用所以无方体无穷尽语大天下莫能载语小天下莫能破者也孟氏尧舜之道孝弟而已者是就人之良知发见得最真切笃厚不容蔽昧处提省人使人于事君处友仁民爱物与凡动静语默间皆只是致他那一念事亲从兄真诚恻怛的良知即自然无不是道盖天下之事虽千变万化至于不可穷诘而但惟致此事亲从兄一念真诚恻怛之良知以应之则更无有遗缺渗漏者正谓其只有此一个良知故也事亲从兄一念良知之外更无有良知可致得者故曰尧舜之道孝弟而已矣此所以为惟精惟一之学放之四海而皆凖施诸后世而无朝夕者也文蔚云欲于事亲从兄之间而求所谓良知之学就自已用工得力处如此说亦无不可若曰致其良知之真诚恻怛以求尽天事亲从兄之道焉亦无不可也明道云行仁自孝弟始孝弟是仁之一事谓之行仁之本则可谓是仁之本则不可其说是矣亿逆先觉之说文蔚谓诚则旁行曲防皆良知之用甚善甚善问有搀搭处则前已言之矣惟浚之言亦未为不是在文蔚须有取于惟浚之言而后尽在惟浚又须有取于文蔚之言而后明不然则亦未免各有倚着之病也舜察迩言而询蒭荛非是以迩言□察蒭荛当询而后如此乃良知之发见流行光明圆莹更无罣碍遮隔处此所以谓之大知才有执着意必其知便小矣讲学中自有去取分辩然就心地上着实用工夫却须如此方是尽心三节区区曾有生知学知困知之说颇已明白无可疑者盖尽心知性知天者不必说存心养性事天不必说殀寿不贰修身以俟而存心养性与修身以俟之功已在其中矣存心养性事天者虽未到得尽心知天的地位然已是在那里做个求到尽心知天的功夫更不必说殀寿不贰修身以俟而殀寿不贰修身以俟之功已在其中矣譬之行路尽心知天者如年力壮徤之人既能奔走往来于数千百里之间者也存心事天者如童穉之年使之学习步趋于庭除之间者也殀寿不贰修身以俟者如襁抱之孩方使之扶墙傍璧而渐学起立移步者也既已能奔走往来于数千里之间者则不必更使之于庭除之间而学步驺而步驺于庭除之间自无弗能矣既已能步趋于庭除之间则不必更使之扶墙傍壁而学起立移步而起立移步自无弗能矣然学起立移步便是学步趋庭除之始学步趋庭除便是学奔走往来于数千里之基固非有二事但其工夫之难易则相去悬绝矣心也性也天也一也故及其知之成功则一然而三者人品力量自有阶级不可蜡等而能也细观文蔚之论其意似恐尽心知天者废却存心修身之功而反为尽心知天之病是盖为圣人忧工夫之或间断而不知为自己忧工夫之未真切也吾侪用工却须专心致志在殀寿不贰修身以俟上做只此便是做尽心知天功夫之始正如学起立移步便是学奔走千里之始吾方自虑其不能起立移步而岂遽虑其不能奔走千里又况为奔走千里者而虑其或遗忘于起立移步之习哉文蔚识见本自超绝迈往而所论云然者亦是未能脱去旧时解说文义之习是为此三叚书分疏比合以求融会贯通而自添许多意见缠绕反使用工不专一也近时悬空去做勿忘勿助者其意见正有此病最能担误人不可不涤除耳所论尊德性而道学问一节至当归一更无可疑此便是文蔚曾着实用工然后能为此言此本不是险僻难见的道理人或意见不同者还是良知尚有纤翳潜伏若除去此纤翳即自无不洞然矣已作书后移卧檐间偶遇无事遂复答此文蔚之学既已得其大者此等处久当释然自解本不必屑屑如此分疏但承相爱之厚千里差人远及谆谆下问而竟虚来意又自不能已于言也然直戆烦缕已甚不罪不罪惟浚处得转录一通寄视之尤好也<br />

                    <br>
                        <br />
○寄陆原静　【丙戌】<br />
<br />
原静虽在忧苦中其学问功夫所谓颠沛必于是者不言可知矣奚必论说讲究而后可以为学乎南元善曾将原静后来论学数条刊入后录中初心甚不欲渠如此近日朋辈见之却因此多有省悟始知古人相与辩论穷诘亦不独要自己明白直欲共明此学于天下耳盖此数条同志中肯用功者亦时有疑及之然非原静则亦莫肯如此披豁吐露就欲如此披豁吐露亦不能如此曲折详尽故此原静一问其有益于同志良不浅浅也自后但有可相启发者不惜时寄及之幸甚幸甚近得施聘之书意向卓然出于流辈往年尝窃异其人今果与俗不同也闲中曾相往复否大事今冬能举得便可无他绊系如聘之者不妨时时一会穷居独处无朋友相砥切最是一大患也贵乡有韦友名商臣者闻其用工笃实尤为难得亦曾一相讲否<br />
<br />
○荅甘泉　【丙戌】<br />
<br />
音问虽疏道德之声无日不闻于耳所以启膭消鄙者多矣向承狂生之谕初闻极骇彼虽愚悖之甚不应遽至于尔既而细询其故良亦有因近复来此始得其实盖此生素有老佛之溺为朋辈所攻激遂高自矜大以夸愚泄愤盖亦不过恠誔妖妄如近世方士呼雷较蛟之说之类而闻者不察又从而增饰之耳近已与之痛绝而此生深自悔责若无所措其躬赖其资性颇可或自此遂能改创未可知也学绝道丧之余苟以是心至斯受之矣忠信明敏之资绝不可得如生者良亦千百中之一二而又复不免于陷溺若此可如何哉可如何哉龚生来访自言素沐教极深其资性甚纯谨惜无可以进之者今复远求陶铸自此当见其有成也<br />
<br />
○答魏师说【丁亥】<br />
<br />
师伊至备闻日新之功兼得来书志意恳切喜慰无尽所云任情任意认作良知及作意为之不依本来良知而自谓良知者既已察识其病矣意与良知当分别明白凡应物起念处皆谓之意意则有是有非能知得意之是与非者则谓之良知依得良知即无有不是矣所疑拘于体面格于事势等患皆是致良知之心未能诚切专一若能诚切专一自无此也凡作事不能谋始与有轻忽苟且之弊者亦皆致知之心未能诚一亦是见得良知未透彻若见得透彻即体面事势中莫非良知之妙用除却体面事势之外亦别无良知矣岂得又为体面所局事势所格即已动于私意非复良知之本然矣今时同志中虽皆知得良知无所不在一涉酬应便又将人情物理与良知看作两事此诚不可以不察也<br />
<br />
○与马子莘　【丁亥】<br />
<br />
连得所寄书诚慰倾渴缔观来书其字画文彩皆有加于畴昔根本盛而枝叶茂理固宜然然草大之花千叶者无实其花繁者其实鲜矣迩来子莘之志得无微有所溺乎是亦不可以不省也良知之说往时亦尝备讲不审迩来能益莹彻否明道云吾学虽有所受然天理二字却是自家体认出来良知即是天理体认者实有诸己之谓耳非若世之想象讲说者之为也近时同志莫不知以良知为说然亦未见有能实体认之者是以尚未免于疑惑盖有谓良知不足以尽天下之理而必假于穷索以增益之者又以为徒致良知未必能合于天理须以良知讲求其所谓天理者而执之以为一定之则然后可以率由而无弊是其为说非实加体认之功而真有以见夫良知者则亦莫能辩其言之似是而非也莆中故多贤国英及志道二三同志之外相与切磋砥砺者亦复几人良知之外更无知致知之外更无学外良知以求知者邪妄之知矣外致知以为学者异端之学矣道丧千载良知之学久为赘疣今之友朋知以此事日相讲求者殆空谷之足音欤想念虽切无因面会一罄此怀临书惘惘不尽<br />
<br />
○与郑启范侍御　【丁亥】<br />
<br />
某愚不自量痛此学之不讲而窃有志于发明之自以劣弱思得天下之豪杰相与挟持砥砺庶几其能有成故每闻海内之高明特达忠信而刚毅者即欣慕爱乐不啻骨肉之亲以是于吾启范虽未及一面之识而心孚神契已如白首之交者亦数年矣每得封事读之其间乃有齿及不肖者则又为之赧颜汗背促蹐不安古之君子耻有其名而无其实吾于启范惟切磋之是望乃不考其实而过情以誉于朝异时苟有不称将使启范为失言矣如之何而可不肖志虽切于求学而质本迂狂疏缪招尤速谤自其所宜近者复闻二三君子以不肖之故相与愤争力辩于铄金消骨之地至于冲锋冐刄而弗顾仆何以当此哉二三君子之心岂不如青天白日谁得而瑕滓之者顾仆自反亦何敢自谓无愧则不肖之躯将不免为轻云薄雾于二三君子者矣如之何而可病躯懒放日久已成废人尚可勉强者惟宜山林之下读书讲学而已两广之任断非所堪已具疏恳辞必不得请恐异日终为知己之忧也言不能谢惟自鞭策以期无负相知庶以为报耳<br />
<br />
○与毛古庵宪副　【丁亥】<br />
<br />
亟承书惠既荷不遗中间歉然下间之意尤足以仰见贤者进修之功勤勤不懈喜幸何可言也无因促膝一陈鄙见以求是正可胜瞻驰凡鄙人所谓致良知之说与今之所谓体认天理之说本亦无大相远但微有直截迂曲之差耳譬之种植致良知者是培其根本之生意而达之枝叶者也体认天理者是茂其枝叶之生意而求以复之根本者也然培其根本之生意固自有以达之枝叶矣欲茂其枝叶之生意亦安能舍根本而别有生意可以茂之枝叶之间者乎吾兄忠信近道之资既自出于侪辈之上近见胡王人备谈吾兄平日工夫又皆笃实恳切非若世之狥名远迹而徒以支离于其外者只如此用力不已自当循循有至所谓殊途而同归者也亦奚必改途易业而别求所谓为学之方乎惟吾兄益就平日用工得力处进步不息譬之适京都者始在偏州僻壤未免经历于傍蹊曲径之中苟志往不懈未有不达于通衢大路者也病躯咳作不能多及寄去鄙录末后论学一书亦颇发明鄙见暇中幸示及之<br />
<br />
二　【丁亥】<br />
<br />
人在仕途比之退处出林时其工夫之难十倍非得良友时时警发砥砺则其平日之所志向鲜有不潜移默夺弛然日就于颓靡者近与诚甫言在京师相与者少二君必须预先相约定彼此但见微有动气处即须提起致良知话头互相规切凡人言语正到快意时便截然能忍默得意气正到发扬时便翕然能收敛得愤怒嗜欲正到腾沸时便廓然能消化得此非天下之大勇者不能也然见得良知亲切时其工夫又自不难缘此数病良知之所本无只因良知昏昧蔽塞而后有若良知一提醒时即如白日一出而魍魉自消矣中庸谓知耻近乎勇所谓知耻只是耻其不能致得自己良知耳今人多以言语不能屈服得人为耻意气不能陵轧得人为耻愤怒嗜欲不能直意任情得为耻殊不知此数病者皆是蔽塞自己良知之事正君子之所宜深耻者今乃反以不能蔽塞自己良知为耻正是耻非其所当耻而不知耻其所当耻也可不大哀乎诸君皆平日所知厚者区区之心爱莫为助只愿诸君都做个古之大臣古之所谓大臣者更不称他有甚知谋才畧只是一个断断无他技休休如有容而己诸君知谋才略自是超然出于众人之上所未能自信者只是未能致得自己良知未全得断断休休体段耳今天下事势如沉痾积痿所望以起死回生者实有在于诸君子若自已病痛未能除得何以能疗得天下之病此区区一念之诚所以不能不为诸君一竭尽者也诸君每相见时幸然以比意相规切之须是克去己私真能以天地万物为一体实康济得天下挽回三代之治方是不负如此　圣明之君方能报得如此知遇不枉了因此一大事来出世一遭也病卧山林只好修药饵苟延喘息但于诸君出处亦有痛痒相关者不觉缕缕至此幸亮此情也<br />
<br />
○与黄宗贤　【丁亥】<br />
<br />
所委文字以通家之情重以吾兄道义骨肉之爱更复何辞向日之约诚有不得已者近来人事日益纷扰每每自晨发至更余无须臾稍间精神骤衰往往终日自不得食吾兄若见之将亦自有不忍以此相责者矣圠来消息昨晚始闻承喻信然所谓甚难行止者恐亦毁誉之心犹在今且只论纂修一事为可耶为不可耶若纂修未为尽非则北赴未为不可升官之与差委事体亦自不同况议礼本是诸君始终其事中间万一犹有未尽者正可因此润色调停以今事势观之元山既以目疾未能躬事方霍恐未即出二君若复不往则　朝廷之意益孤而元山之志荒矣务洁其身者杨氏为我之义君子之心未肯硁硁若此也凡人出处如人饮水冷暖自知非他人所能与高明自裁度之北行过越尚须一面不一一<br />
<br />
○答以乘宪副　【丁亥】<br />
<br />
此学不明于世久矣而旧闻旧习障蔽缠绕一旦骤闻吾说未有不非诋疑议者然此心之良知昭然不昧万古一日但肯平心易气而以吾说反之于心亦未有不洞然明白者然不能即此奋志进步勇脱窠臼而犹依违观望于其间则旧闻旧习又从而牵滞蔽塞之矣此近时同志中往往皆有是病不识以乘别后意思却如何耳昔有十家之村皆荒其百亩而日惟转籴于市取其羸余以赡朝夕者邻村之农劝之曰尔朝夕转籴劳费无期曷若三年耕则余一年之食数年耕可积而富矣其二人听之舍籴而田入家之人竞相非沮遏室人老幼亦交徧归谪曰我朝不籴则无以为饔暮不籴则无以为餐朝夕不保安能待秋而食乎其一人力田不顾卒成富家其一人不得已复弃田而籴竟贫馁终身焉今天下之人方皆转籴于市忽有舍籴而田者宁能免于非谪乎要在深信弗疑力田而不顾乃克有成耳两承书来皆有迈往直进相信不疑之志殊为浣慰人还附知少致切劘之诚当不以为迂也<br />
<br />
○答伍汝真佥宪　【丁亥】<br />
<br />
书来见相念之厚感媿感媿彼此情事何俟于今日之言乎士洁之怨盖有不度于事理矣数年忧居身在井中下石者纷然不已己身且不敢一昂首视况能为人辩是非乎昔人有言何以止谤曰无辩人之是非毁誉如水之湿如火之热久之必见岂能终掩其实者故有其事不可辩也无其事不必辩也无其事而辩之是自谤也有其事而辩之是益增已之恶而甚人之怒也皆非所以自修而平物也今　主上圣明无比洞察隐微在位诸公皆兢兢守正奉法京师事体与往时大有不同故二君今日之事惟宜安静自处以听其来顺受之而已耳天下事往往多有求荣而反辱求得而反失者在傍人视之甚明及身当其事则冥行而罔觉何也荣辱得失之患交战于其中是以迷惑而不能自定耳区区非徒为此迂阔之言而苟以宽二君之心者二君但看数年来区区所以自处者如何当时若不自修自耐但一开口与人辩则其挤排戮辱之祸将必四面而立至宁独数倍于今日而已乎当时诸君从傍静观其事势岂不洞见诸君之事自与区区休戚相关故今日之言非独以致恻怛之爱于二君实亦所以自爱也幸以此意致之士洁北行且勿往为是往必有悔矣迫切之言不罪不罪<br />
<br />
○与陈惟浚　【丁亥】<br />
<br />
江西之会极草草尚意得同舟旬日从容一谈不谓既入省城人事纷沓及登舟时惟浚已行矣沿途甚怏怏抵梧后即赴南宁日不暇给亦欲遣人相期来此早晚畧暇时可闲话而此中风土绝异炎瘴尤不可当家人辈到此无不病者区区咳患亦因热大作痰痢肿毒交攻度惟浚断亦不可以居此又复已之近得聂文蔚书知已入漳患难困苦之余所以动心忍性增益其所不能者宜必日有所进养之以福正在此时不得空放过也圣贤论学无不可用之工只是致良知三字尤简易明白有实下手处更无走失近时同志亦已无不知有致良知之说然能于此实用工者绝少皆缘见得良知未真又将致字看太易了是以多未有得力处虽北往时支离之说稍有头绪然亦只是五十步百步之间耳就中亦有肯精心体究者不觉又转入旧时窠臼中反为文义所牵滞工夫不得洒脱精一此君子之道所以鲜也此事必湏得师友时时相讲习切劘自然意思日新自出山来不觉便是一年山中同志结庐相待者尚数十人时有书来尽令人感动而地方重务势难轻脱病躯又日狼狈若此不知天意竟如何也文蔚书中所论迥然大进真有一日千里之势可喜可喜颇有所询病中草草答大畧见时可取视之亦有所发也<br />
<br />
○寄安福诸同志　【丁亥】<br />
<br />
诸友始为惜阴之会当时惟恐只成虗语迩来乃闻远近豪杰闻风而至者以百数此可以见良知之同然而斯道大明之几于此亦可以卜之矣喜慰可胜言耶得虞卿及诸同志寄来书所见比旧又加亲切足验功夫之进可喜可喜只如此用工夫当不能有他岐之惑矣明道有云宁学圣人而不至不以一善而成名此为有志圣人而未能真得圣人之学者则可如此说若今日所讲良知之说乃真是圣学之的传但从此学圣人却无有不至者惟恐吾侪尚有一善成名之意未肯专心致志于此耳在会诸同志虽未及一一面见固已神交于千里之外相见时幸出此共勉之王子茂寄问数条亦皆明切中间所疑在子茂亦是更湏诚切用功到融化时并其所疑亦皆释然沛然不复有相阻碍然后为真得也凡工夫只是在简易真切愈真切愈简易愈简易愈真切病咳中不能多及亦不能一一备列姓字幸以意亮之而已<br />
<br />
○答何廷仁　【戊子】<br />
<br />
区区病势日狼狈自至广城又增水泻日夜数行不得止今遂两足不能坐立湏稍定即踰岭而东矣诸友皆不必相候果有山阴之兴即湏早鼓钱塘之舵得与德宏汝中辈一会聚彼此当必有益区区飬病本去已三月旬日后必得　旨亦遂发舟而东纵未能遂归田之愿亦必得一还阳明与诸友亦必得一面而别且后会又有可期也子万勿复迟疑徒担误日月揔及随舟而行沿途官吏送迎请谒断亦不能有湏臾之暇宜悉此意书至即拨冗德宏汝中辈亦可促之早为北上之图伏枕潦草九月十六日<br />
<br />
○与德弘汝中　【丁亥】<br />
<br />
家事赖廷豹紏正而德弘汝中又相与熏陶切劘于其间吾可以无内顾矣绍兴书院中同志不审近来意向如何德弘汝中既任其责当能振作接引有所兴起会讲之约但得不废其间纵有一二懈弛亦可因此挟持不致遂有倾倒余姚又得应元诸友作兴鼓舞想益日异而月不同老夫虽出山林亦每以自慰诸贤皆一日千里之足岂俟区区有所警策聊亦以此示鞭影耳即日已抵肇庆去梧不二四日可到方入冗场未能多及千万心亮绝兴书院及余姚各会同志诸贤不能一一列名字幸亮<br />
<br />
二　【戊子】<br />
<br />
地方事幸遂平息相见渐可期矣近来不审同志叙会如何得无法堂前今已草深一丈否想卧龙之会虽不能大有所益亦不宜遂尔荒落且存饩羊后或兴起亦未可知余姚得应元绪友相与倡率为益不小近有人自家乡来闻龙山之讲至今不废亦殊可喜书到望为寄声益相与勉之九十弟与正宪辈不审早晚能来亲近否彼或自绝望且诱掖接引之谅与人为善之心当不俟多喋也汝佩良辅苏松之行如何胡惟一今岁在舍弟处设帐如何魏廷豹决能不负所托儿辈或不能率教亦望相与挟持之人行匆匆百不一及诸同志不能尽列姓字均致此意<br />

                    <br>
                        <br />
三　【戊子】<br />
<br />
德弘汝中书来见近日工夫之有进足为喜慰而余姚绍兴诸同志又能相聚会讲切奋发兴起日勤不懈吾道之昌真有火然泉达之机矣喜幸当何如哉喜幸当何如哉此间地方悉已平靖只因二三大贼巢为两省盗贼之根株渊薮积为民患者心亦不忍不为一除翦又复迟留二三月今亦了事矣旬月间便当就归途也守俭守文二弟近承夹持启迪想亦渐有所进正宪尤极懒惰若不痛加针砭其病未易能去父子兄弟之间情既迫切责善反难其任乃在师友之间想平日骨肉道义之爱当不俟于多嘱也书院规制近闻颇加修葺是亦可喜寄去银二十两销助工费墙垣之未坚完及一□合整备者酌量为之余情面话不久<br />
<br />
○大学问<br />
<br />
大学者昔儒以为大人之学矣敢问大人之学何以在于明明德乎阳明子曰大人者以天地万物为一体者也其视天下犹一家中国犹一人焉若夫间形骸而分尔我者小人矣大人之能以天地万物为一体也非意之也其心之仁本若是其与天地万物而为一也岂惟大人虽小人之心亦莫不然彼顾自小之耳是故见孺子之入井而必有怵愓恻隐之心焉是其仁之与孺子而为一体也孺子犹同类者也见鸟兽之哀鸣觳觫而必有不忍之心焉是其仁之与鸟兽而为一体也鸟兽犹有知觉者也见草木之摧折而必有悯恤之心焉是其仁之与草木而为一体也草木偤有生意者也见瓦石之毁坏而必有顾惜之心焉是其仁之与瓦石而为一体也是其一体之仁也虽小人之心亦必有之是乃根于天命之性而自然灵昭不昧者也是故谓之明德小人之心既已分隔隘陋矣而其一体之仁犹能不昧若此者是其未动于欲而未蔽之时也及其动于欲蔽于私而利害相攻忿怒相激则将戕物圯类无所不为其甚至有骨肉相残者而一体之仁亡矣是故茍无私欲之蔽则虽小人之心而其一体之仁犹大人也一有私欲之蔽则虽大人之心而其分隔隘陋犹小人矣故夫为大人之学者亦惟去其私欲之蔽以自明其明德复其天地万物一体之本然而已耳非能于本体之外而有所增益之也曰然则何以在亲民乎曰明明德者立其天地万物一体之体也亲民者达其天地万物一体之用也故明明德必在于亲民而亲民乃所以明其明德也是故亲吾之父以及人之父以及天下人之父而后吾之仁实与吾之父人之父与天下人之父而为一体矣实与之为一体而后孝之明德始明矣亲吾之兄以及人之兄以及天下人之兄而后吾之仁实与吾之兄人之兄与天下人之兄而为一体矣实与之为一体而后弟之明德始明矣君臣也夫妇也朋友也以至于山川鬼神鸟兽草木也莫不实有以亲之以达吾一体之仁然后吾之明德始无不明而真能以天地万物为一体矣夫是之谓明明德于天下是之谓家齐国治而天下平是之谓尽性曰然则又乌在其为止至善乎曰至善者明德亲民之极则也天命之性粹然至善其灵昭不昧者皆其至善之发朏是而是焉非而非焉轻重厚薄随感随应变动不居而亦莫不自有天然之中是乃民彛物则之极而不容少有议拟增损于其间也少有议拟增损于其间则是私意小智而非至善之谓矣自非慎独之至惟精惟一者其孰能与此乎后之人惟其不知至善之在吾心而用其私智以揣摸测度于其外以为事事物物各有定理也是以昧其是非之则支离决裂人欲肆而天理亡明德亲民之学遂大乱于天下盖昔之人固有欲明其明德者矣然惟不知止于至善而骋其私心于过高是以失之虚罔空寂而无有乎家国天下之施则二氏之流是矣固有欲亲其民者矣然惟不知止于至善而溺其私心于卑琐是以失之于权谋智术而无有乎仁爱恻怛之诚则五伯功利之徒是矣是皆不知止于至善之过也故止至善之于明德亲民也犹之规矩之于方圆也尺度之于长短也权衡之于轻重也故方圆而不止于规矩爽其则矣长短而不止于尺度乖其剂矣轻重而不止于权衡失其凖矣明明德亲民而不止于至善亡其本矣故止于至善以亲民而明其明德是之谓大人之学<br />
<br />
曰知止而后有定定而后能静静而后能安安而后能虑虑而后能得其说何也曰人惟不知至善之在吾心而求之于其外以为事事物物皆有定理也而求至善于事事物物之中是以支离决裂错杂纷纭而莫知有一定之向今焉既知至善之在吾心而不假于外求则志有定向而无支离决裂错杂纷纭之患矣无支离决裂错杂纷纭之患则不妄动而能静矣心不妄动而能静则其日用之间从容闲暇而能安矣能安则凡一念之发一事之感其为至善乎其非至善乎吾心之良知自有以详审精察之而能虑矣能虑则择之无不精处之无不当而至善于是乎可得矣<br />
<br />
曰物有本末先儒以明德为本新民为未两物而内外相对也事有终始先儒以知止为始能得为终一事而首尾相因也如子之说以新民为亲民则本末之说亦有所未然与曰终始之说大畧似矣即以新民为亲民而曰明德为本亲民为末其说亦未为不可但不当分本末为两物耳夫木之干谓之本木之稍谓之末惟其一木也是以谓之本末若曰两物则既为两物矣又何可以言本末乎新民之意既与亲民不同则明德之功自与新民为二若知明明德以亲其民而亲民以明其明德则明德亲民焉可析而为两乎先儒之说是盖不知明德亲民之本为一事而认以为两事是以虽知本末之当为一物而亦不得不分为两物也<br />
<br />
曰古之欲明明德于天下者以至于先修其身以吾子明德亲民之说通之亦既可得而知矣敢问欲修其身以至于致知在格物其工夫次第又何如其用力欤曰此正详言明德亲民止至善之功也盖身心意知物者是其工夫所用之条理虽亦各有其所用其实只是一物格致诚正修者是其条理所用之工夫虽亦皆有其名而其实只是一事何谓身心之形体运用之谓也何谓心身之露明主宰之谓也何谓修身为善而去恶之谓也故欲修其身者必在于先正其心也然心之本体则性也性无不善则心之本体本无不正也何从而用其正之之功乎盖心之本体本无不正自意念发动而后有不正故欲正其心者必就其意念之所发而正之凡其发一念而善也好之真如好好色发一念而恶也恶之真如恶恶臭则意无不诚而心可正矣然意之所发有善有恶不有以明其善恶之分亦将真妄错杂虽欲诚之不可得而诚矣故欲诚其意者必在于致知焉致者至也如云丧致乎哀之致易言知至至之知至者知也至之者致也致知云者非若后儒所谓充广其知识之谓也致吾心之良知焉耳良知者孟子所谓是非之心人皆有之者也是非之心不待虑而知不待学而能是故谓之良知是乃天命之性吾心之本体自然灵昭明觉者也凡意念之发吾心之良知无有不自知者其善欤惟吾心之良知自知之其不善欤亦惟吾心之良知自知之是皆无所与于他人者也故虽小人之为不善既已无所不至然其见君子则必厌然揜其不善而着其善者是亦可以见其良知之有不容于自昧者也今欲别善恶以诚其意惟在致其良知之所知焉尔何则意念之发吾心之良知既知其为善矣使其不能诚有以好之而复背而去之则是以善为恶而自昧其知善之良知矣意念之所发吾之良知既知其为不善矣使其不能诚有以恶之而复蹈而为之则是以恶为善而自昧其知恶之良知矣若是则虽曰知之犹不知也意其可得而诚乎今于良知所知之善恶者无不诚好而诚恶之则不自欺其良知而意可诚也已然欲致其良知亦岂影响恍惚而悬空无实之谓乎是必实有其事矣故致知必在于格物物者事也凡意之所发必有其事意所在之事谓之物格者正也正其不正以归于正之谓也正其不正者去恶之谓也归于正者为善之谓也夫是之谓格书言格于上下格于文祖格其非心格物之格实兼其义也良知所知之善虽诚欲好之芶不即其意之所在之物而实有以为之则是物有未格而好之之意犹为未诚也良知所知之恶虽诚欲恶之矣芶不即其意之所在之物而实有以去之则是物有未格而恶之之意犹为未诚也今焉于其良知所知之善者即其意之所在之物而实为之无有乎不尽于其良知所知之恶者即其意之所在之物而实去之无有乎不尽然后物无不格而吾良知之所知者无有亏缺障蔽而得以极其至矣夫然后吾心快然无复余憾而自谦矣夫然后意之所发者始无自欺而可以谓之诚矣故曰物格而后知至知至而后意诚意诚而后心正心正而后身修盖其工未条理虽有先后次序之可言而其体之惟一实无先后次序之可分其条理工夫虽无先后次序之可分而其用之惟精固有纤毫不可得而缺焉者此格致诚正之说所以阐尧舜之正传而为孔氏之心印也<br />
<br />
阳明先文文录卷之三<br />
<br />
●阳明先生文录卷之四<br />
<br />
序　记　说<br />
<br />
◆序　记　说<br />
<br />
别三子序<br />
<br />
赠林以吉归省序<br />
<br />
送宗伯乔白岩序<br />
<br />
赠王尧卿序<br />
<br />
别张常甫序<br />
<br />
别湛甘泉序<br />
<br />
别方叔贤序<br />
<br />
别王纯甫序<br />
<br />
别黄宗贤归天台序<br />
<br />
赠周莹归省序<br />
<br />
赠林典卿归省序<br />
<br />
赠陆清伯归省序<br />
<br />
赠周以善归省序<br />
<br />
赠郭善甫归省序<br />
<br />
赠郑德夫归省序<br />
<br />
紫阳书院集序<br />
<br />
朱子晚年定论序<br />
<br />
别梁日孚序<br />
<br />
大学古本序<br />
<br />
礼记纂言序<br />
<br />
象山文集序<br />
<br />
观德亭记<br />
<br />
重修文山祠记<br />
<br />
从吾道人记<br />
<br />
亲民堂记<br />
<br />
万松书院记<br />
<br />
稽山书院尊经阁记<br />
<br />
重修山阴县学记<br />
<br />
梁仲用默斋说<br />
<br />
示弟立志说<br />
<br />
约斋说<br />
<br />
见斋说<br />
<br />
矫亭说<br />
<br />
谨斋说<br />
<br />
夜气说<br />
<br />
修道说<br />
<br />
自得斋说<br />
<br />
博约说<br />
<br />
惜阴说<br />
<br />
南冈说<br />
<br />
训蒙大意示教读刘伯颂等<br />
<br />
教约<br />
<br />
○别三子序　【丁卯】<br />
<br />
自程朱诸大儒没而师友之道遂亡六经分裂于训诂支离芜蔓于辞章业举之习圣学几于息矣有志之志思起而兴之然卒徘徊嗟咨逡巡而不振因弛然自废者亦志之弗立弗讲于师友之道也夫一人为之二人从而翼之巳而翼之者益众焉虽有难为之事其弗成者鲜矣一人为之二人从而危之已而危之者益众焉虽有易成之功其克济者亦鲜矣故凡有志之士必求助于师友无师友之助者志之弗立弗求者也自予始知学即求师于天下而莫予诲也求友于天下而与予者寡矣又求同志之士二三子之外邈乎其寥寥也殆予之志有未立邪盖自近年而又得蔡希颜朱守中于山阴之白洋得徐曰仁于余姚之马堰曰仁予妹婿也希颜之深潜守中之明敏曰仁之温恭皆予所不逮三子者徒以一日之长视予以先辈予亦居之而弗辞非能有加也姑欲假三子者而为之证遂忘其非有也二三子者亦姑欲假予而存师友之饩羊不谓其不可也当是之时其相与也亦渺乎难哉予有归隐之图方将与三子就云霞依泉石追濂洛之遗风求孔颜之真趣洒然而乐超然而游忽焉而忘吾之老也今年三子者为有司所选一举而尽之何予得之之难而有司者袭取之之易也予未暇以得举为三子喜而先以失助为予憾二子亦无喜于其得举而方且戚于其去予也漆雕开有言吾斯之未能信斯三子之心欤会点志于咏歌浴沂而夫子喟然与之斯予与三子之冥然而契不言而得之者欤三子行矣遂使举进士任职就列吾知其能也然而非所欲也使遂不进而归咏歌优游有日吾知其乐也然而未可必也天将降大任于是人也先违其所乐而投之于其所不欲所以衡心拂虑而增其所不能是玉之成也其在兹行欤三子则焉往而非学矣而予终寡于同志之助也三子行矣沈潜刚克高明柔克非箕子之言乎温恭亦沈潜也三子识之焉往而非学矣苟三子之学成虽不吾迩其为同志之助也不多乎哉增城湛原明宦于京师吾之同道友也三子往见焉犹吾见也巳<br />
<br />
○赠林以吉归省序【辛未】<br />
<br />
阳明子曰求圣人之学而弗成者殆以志之弗立欤天下之人志轮而轮焉志裘而裘焉志巫医而巫医焉志其事而弗成者吾未之见也轮裘巫医遍天下求圣人之学者间数百年而弗一二见为其事之难欤亦其志之难欤弗志其事而能有成者吾亦未之见也林以吉将求圣人之事过予而论学予曰子盍论子之志乎志定矣而后学可得而论子闽也将闽是求而予言子以越之道路弗之听也予越也将越是求而予言予以闽之道路弗之听也夫久溺于流俗而骤语以求圣人之事其始也必将有自馁而不敢当已而旧习牵焉又必有自眩而不能决已而外议夺焉又必有自沮而或以懈夫馁而求有以胜之眩而求有以信之沮而求有以进之吾见立志之难能也已志立而学半四子之言圣人之学备矣苟志立而于是乎求焉其切磋讲明之益以古自取之尚其有穷也哉见素先生子诸父也子归而以予言正之且以为何如<br />
<br />
○送宗伯乔白岩序【辛未】<br />
<br />
大宗伯白岩乔先生将之南都过阳明子而论学阳明子曰学贵专先生曰然予少而好奕食忘味寝忘寐目无改观耳无改听葢一年而诎乡之人三年而国中莫有予当者学贵专哉阳明子曰学贵精先生曰然予长而好文词字字而求焉句句而鸠焉研众史核百氏盖始而希迹于宋唐终焉浸入于汉魏学贵精哉阳明子曰学贵正先生曰然予中年而好圣贤之道奕吾悔焉文词吾媿焉吾无所容心矣子以为奚若阳明子曰可哉学奕则谓之学学文词则谓之学学道则谓之学然而其归远也道大路也外是荆棘之蹊鲜克达矣是故专于道斯谓之专精于道斯谓之精专于奕而不专于道其专溺也精于文词而不精于道其精僻也夫道广矣大矣文词技能于是乎出而以文词技能为者去道远矣是故非专则不能以精非精则不能以明非明则不能以诚故曰惟精惟一精精也专一也精则明矣明则诚矣是故明精之为也诚一之基也一天下之大本也精天下之大用也知天地之化育而况于文词技能之末乎先生曰然哉予将终身焉而悔其晚也阳明子曰岂易哉公卿之不讲学也久矣昔者卫武公年九十而犹诏于国人曰母以老耄而弃予先生之年半于武公而功可倍之也先生其不魏于武公哉某也敢忘国士之交警<br />
<br />
○赠王尧卿序【辛未】<br />
<br />
终南王尧卿为谏官三月以病致其事而去交游之赠言者以十数而犹乞言于予甚哉吾党之多言也夫言日茂而行益荒吾欲无言也久矣自学术之不明世之君子以名为实凡今之所谓务乎其实皆其务乎其名者也可无察乎尧卿之行人皆以为高矣才人皆以为美矣学人皆以为博矣是可以无察乎自喜于一节者不足与进于全德之地求免于乡人者不可以语于圣贤之途气浮者其志不确心麄者其造不深外夸者其中日陋矣已吾恶夫言之多也虎谷有君子类无言者尧卿过焉其以予言质之<br />

                    <br>
                        <br />
○别张常甫序【辛未】<br />
<br />
太史张常甫将归省告别于司封王某曰期之别也何以赠我乎某曰处九月矣未尝有言焉期之别又多乎哉常甫曰斯邦奇之过也虽然必有以赠我某曰工文词多论说广探极览以为博也可以为学乎常甫曰知之辩名物考度数释经正史以为密也可以为学乎常甫曰知之整容色修辞气言必信动必果谈说仁义以为行也可以为学乎常甫曰知之曰去是三者而恬淡其心专一其气廓然而虚湛然而定以为静也可以为学乎常甫默然良久曰亦知之某曰然知之古之君子惟有所不知也而后能知之后之君子惟无所不知是以容有不知也夫道有本而学有要是非之辩精矣义利之间微矣斯吾未之能信焉曷亦姑无以为知之也而姑疑之而姑思之乎常甫曰唯吾姑无以为知之而姑疑之而姑思之期而见吾有以复于子<br />
<br />
○别湛甘泉序【壬申】<br />
<br />
颜子没而圣人之学亡曾子唯一贯之旨传之孟轲绝又二千余年而周程续自是而后言益详道益晦析理益精学益支离无本而事于外者益繁以难盖孟氏患杨墨周程之际释老大行今世学者皆知宗孔孟贱杨墨摈释老圣人之道若大明于世然吾从而求之圣人不得而见之矣其能有若墨氏之兼爱者乎其能有若杨氏之为我者乎其能有若老氏之清净自守释氏之究心性命者乎吾何以杨墨老释之思哉彼于圣人之道异然犹有自得也而世之学者章绘句琢以夸俗诡心色取相饰以伪谓圣人之道劳苦无功非复人之所可为而徒取辩于言词之间古之人有终身不能究者今吾皆能言其略自以为若是亦足矣而圣人之学遂废则今之所大患者岂非记诵词章之习而弊之所从来无亦言之太详析之太精者之过欤夫杨墨老释学仁义求性命不得其道而偏焉固非若今之学者以仁义为不可学性命之为无益也居今之时而有学仁义求性命外记诵词章而不为者虽其陷于杨墨老释之偏吾犹且以为贤彼其心犹求以自得也夫求以自得而后可与之言学圣人之道某幼不问学陷溺于邪僻者二十年而始究心于老释赖天之灵因有所觉始乃沿周程之说求之而若有得焉顾一二同志之外莫予翼也岌岌乎仆而复兴晚得友于甘泉湛氏子而后吾之志益坚毅然若不可遏则予之资于甘泉多矣甘泉之学务求自得者也世未之能知其知者且疑其为禅诚禅也吾犹未得而见而况其所志卓尔若此则如甘泉者非圣人之徒欤多言又乌足病也夫多言不足以病甘泉与甘泉之不为多言病也吾信之吾与甘泉友意之所在不言而会论之所及不约而同期于斯道毙而后已者今日之别吾容无言夫惟圣人之学难明而易惑习俗之降愈下而益不可回任重道远虽已无俟于言顾复于吾心若有不容己也则甘泉亦岂以予言为缀乎<br />
<br />
○别方叔贤序【辛未】<br />
<br />
予与叔贤处二年见叔贤之学凡三变始而尚辞再变而讲说又再变而慨然有志圣人之道方其辞章之尚于予若水炭焉讲说矣则违合者半及其有志圣人之道而沛然于予同趣将遂去之西樵山中以成其志叔贤亦可谓善变矣圣人之学以无我为本而勇以成之予始与叔贤为僚叔贤以郎中故事位吾上及其学之每变而礼予日恭卒乃自称门生而待予以先觉此非脱去世俗之见超然于无我者不能也虽横渠子之勇撤皋比亦何以加于此独愧予之非其人而何以当之夫以叔贤之善变而进之以无我之勇其于圣人之道也何有斯道也绝响于世今三百年矣叔贤之美有若是是以乐为吾党道之<br />
<br />
○别王纯甫序【辛未】<br />
<br />
王纯甫之掌教应天也阳明子既勉之以孟氏之言纯甫谓未尽也请益曰道未之尝学而以教为职鳏官其罪矣敢问教何以哉阳明子曰其学乎尽吾之所以学者而教行焉耳曰学何以哉曰其教乎尽吾之所以教者而学成焉耳古之君子有诸己而后求诸人也曰刚柔淳漓之异质矣而尽之我教其可一乎曰不一所以一之也天之于物也巨微修短之殊位而生成之一也惟技也亦然弓冶不相为能而其足于用亦一也匠斲也陶垣也圬墁也其足以成室亦一也是故立法而考之技也各诣其巧矣而同足于用因人而施之教也各成其材矣而同归于善仲尼之答仁孝也孟氏之论货色也可以观教矣曰然则教无定法乎昔之辩者则何严也曰无定矣而以之必天下则弓焉而冶废匠焉而陶圬废圣人不欲人人而圣之乎然而质人人殊故辩之严者曲之致也是故或失则隘或失则支或失则流矣是故因人而施者定法矣同归于善者定法矣因人而施质异也同归于善性同也夫教以复其性而已由尧舜而来未之有改而谓无定乎<br />
<br />
○别黄宗贤归天台序　【壬申】<br />
<br />
君子之学以明其心其心本无昧也而欲为之蔽习为之害故云蔽与害而明复匪自外得也心犹水也污入之而流浊犹鉴也垢积之而光昧孔子告颜渊克己复礼为仁孟轲氏谓万物皆备于我反身而诚夫己克而诚固无待乎其外也世儒既叛孔孟之说昧于大学格致之训而徒务博乎其外以求益乎其内皆入污以求清积垢以求明者也弗可得已守仁幼不知学陷溺于邪僻者二十年疾疚之余求诸孔子子思孟轲之言而恍若有见其非守仁之能也宗贤于我自为童子即知弃去举业励志圣贤之学循世儒之说而穷之愈勤而益难非宗贤之罪也学之难易失得也有原吾甞为宗贤言之宗贤于吾言犹渴而饮无弗入也每见其溢于面今既豁然吾党之良莫有及者谢病去不忍予别而需予言夫言之而莫予听倡之而莫子和自今失吾助矣吾则忍于宗贤之别而容无言乎宗贤归矣为我结庐天台鴈荡之间吾将老焉终不使宗贤之独往也<br />
<br />
○赠周莹归省序　【乙亥】<br />
<br />
永康周莹德纯尝学于应子元忠既乃复见阳明子而请益阳明子曰子从应子之所来乎曰然应子则何以教子曰无他言也惟日诲之以希圣希贤之学毌溺于流俗且曰斯言所尝就正于阳明子者也子而不吾信则盍亲往焉莹是以不远千里而来谒曰子之来也犹有所未信乎曰信之曰信之而又来何也曰卡得其方也阳明子曰子既得其方矣无所事于吾周生悚然有间曰先生以应子之故望卒赐之教阳明子曰子既得之矣无所事于吾周生悚然而起茫然有间曰莹愚不得其方先生毌仍以莹为戏望卒赐之教阳明子曰子之自永康而来也程几何曰千里而遥曰远矣从舟乎曰从舟而又登陆也曰劳矣当兹六月亦暑乎曰途之暑特甚也曰难矣具资粮从童仆曰中途而仆病乃舍贷而行曰兹益难矣曰子之来既远且劳其难若此也何不遂返而必来乎将亦无有强子者乎曰莹至于夫子之门劳苦艰难诚乐之宁以是而遂方又俟乎人之强之也乎曰斯吾之所谓子之既得其方也子之志欲至于吾门也则遂至于吾门无假于人子而志于圣贤之学有不至于圣贤者乎而假于人乎子之舍舟从陆捐仆贷粮冐毒暑而来也则又安所从受之方也生跃然起拜曰兹乃命之方也已抑莹由于其方而迷于其说必俟夫子之言而后跃如也则何居阳明子曰子未覩乎爇石以求灰者乎火力具足矣乃得水而遂化子归就应子而足其火力焉吾将储担石之水以俟子之再见<br />
<br />
○赠林典卿归省序　【乙亥】<br />
<br />
林典卿与其弟游于大学且归辞于阳明子曰元叙尝闻立诚于夫子矣今兹归敢请益阳明子曰立诚典卿囗学固此乎天地之大也而星辰丽焉日月明焉四时行焉引类而言之不可穷也人物之富也而草木蕃焉禽兽群焉中国夷狄分焉引类而言之不可尽也夫古之学者殚智虑弊精力而莫究其绪焉靡昼夜极年岁而莫竟其说焉析蚕丝擢牛毛而莫既其奥焉而曰立诚立诚尽之矣乎阳明子曰立诚尽之矣夫诚实理也其在天地则其丽焉者则其明焉者则其行焉者则其引类而言之不可穷焉者皆诚也其在人物则其蕃焉者则其群焉者则其分焉者则其引类而言之不可尽焉者皆诚也是故殚智虑弊精力而莫究其绪也靡昼夜极年岁而莫竟其说也析蚕丝擢牛毛而莫既其奥也夫诚一而已矣故不可复有所益益之是为二也二则伪故诚不可益不可益故至诚无息典卿起拜曰吾今乃知夫子之教若是其要也请终身事之不敢复有所疑阳明子曰子归有黄宗贤氏者应元忠氏者方与讲学于天台雁荡之间倘遇焉其遂以吾言谂之<br />
<br />
○赠陆清伯归省序【乙亥】<br />
<br />
陆清伯澄归归安与其友二三子论绎所学赠处焉二三子或曰清伯之学日进矣始吾见清伯其气扬扬然若浮云其言滔滔然若流波今而日默默尔日慊慊尔日雍雍尔日休休尔有大径庭焉以是知其进也或曰清伯始见夫子一月一至既而旬一至又既而五六日三四日而一至又既而迁居于夫子之傍后乃请于夫子扫庾下之室而旦暮侍焉夫德莫淑于尊贤学莫遄于亲师故趋权门者日进于势游市肆者日进于利清伯于夫子之道日加亲附焉吾未遑其它即是可以知其学之进也矣清伯曰有是哉澄则以为日退也澄闻夫子之教而茫然已而歆然忽耿然而疑己而大疑焉又闪然大骇乃忽闯然若有覩也当是时则亦几有所益矣自是且数月葢悠焉游焉业不加修焉反而求焉伥伥然颓颓然昏蔽扩而愈进私累息而愈兴众妄攻而愈固如上滩之舟屡失屡下力挽而不能前以为日退也明日又辞于阳明子二三子借焉各言其所以阳明子曰其然乎其然乎谓己为日退者进修之励善日进矣谓人为日进者与人为善者其善亦日进矣虽然谓己为日退也而意阻焉能无日退乎谓人为日进也而气歉焉亦能无日退乎斯又进退之机吉凶之所由分也可无慎乎<br />
<br />
○赠周以善归省序【乙亥】<br />
<br />
江山周以善究心格物致知之学有年矣苦其难而不能有所进也闻阳明子之说而异之意其或有见也就而问之闻其说戚然若有所省归求其故而不合则迟疑旬日又往闻其说则又戚然若有所省归求其故而不合则又迟疑者旬日如是往复数月求之既无所获去之又弗能也乃往告之以其故阳明子曰子未闻昔人之论奕乎奕之为数小数也不专心致志则亦不可以得也今子入而闻吾之说出而有鸿鹄之思焉亦何怪乎勤而弗获矣于是退而斋洁而以弟子之礼请阳明子与之坐盖默然良久乃告之以立诚之说耸然若仆而兴也明日又言之加密焉证之以大学明日又言之加密焉证之以论孟明日又言之加密焉证之以中庸乃跃然喜避庸而言曰积今而后无疑于夫子之言而后知圣贤之教若是其深切简易也而后知所以格物致知以诚吾之身吾喜焉吾悔焉十年之攻徒以毙精神而乱吾之心术也悲夫积将以夫子之言告同志俾及时从事于此无若积之底于悔也庶以报夫子之德而无负于夫子之教居月余告归阳明子叙其言以遗之使无忘于得之之难也<br />
<br />
○赠郭善甫归省序　【乙亥】<br />
<br />
郭子自黄来学踰年而告归曰庆闻夫子立志之说亦既知所从事矣今兹将远去敢请一言以为夙夜朂阳明子曰君子之于学也犹农夫之于田也既善其嘉种矣又深耕易耨去其蝥莠时其灌溉早作而夜思皇皇惟嘉种之是忧也而后可望于有秋夫志犹种也学问思辨而笃行之是耕耨灌溉以求于有秋也志之弗端是荑稗也志端矣而功之弗继是五谷之弗熟弗如荑稗也吾甞见子之求嘉种矣然犹惧其或荑稗也见子之勤耕耨矣然犹惧其荑稗之弗如也夫农春种而秋成时也由志学而至于立自春而徂夏也由立而至于不惑去夏而秋矣已过其时犹种之未定不亦大可惧乎过时之学非人一巳百未之敢望而犹或作辍焉不亦大可哀乎从吾游者众矣虽开说之多未有出于立志者故吾于子之行卒不能舍是而别有所说子亦可以无疑于用力之方矣<br />
<br />
○赠郑德夫归省序　【乙亥】<br />
<br />
西安郑德夫将学于阳明子闻士大夫之议者以为禅学也复己之则与江山周以善者姑就阳明子之门人而考其说若非禅者也则又姑与就阳明子亲听其说焉盖旬有九日而后释然于阳明子之学非禅也始具弟子之礼师事之问于阳明子曰释与儒孰异乎阳明子曰子无求其异同于儒释求其是者而学焉可矣曰是与非孰辨乎曰子无求其是非于讲说求诸心而安焉者是矣曰心又何以能定是非乎曰无是非之心非人也口之于甘苦也与易牙同目之于妍媸也与离娄同心之于是非也与圣人同其有昧焉者其心之于道不能如口之于味目之于色之诚切也然后私得而蔽之子务立其诚而已子惟虑夫心之于道不能如口之于味目之于色之诚切也而何虑夫甘苦妍媸之无辩也乎曰然则五经之所载四书之所传其皆无所用乎曰孰为而无所用乎是甘苦妍媸之所在也使无诚心以求之是谈味论色而已也又孰从而得甘苦妍媸之真乎既而告归请阳明子为书其说遂书之<br />
<br />
○紫阳书院集序　【乙亥】<br />
<br />
豫章熊侯世芳之守徽也既敷政其境内乃大新紫阳书院以明朱子之学萃七校之秀而躬教之于是校士程曾氏采摭书院之兴废为集而弁以白鹿之规明政教也来请予言以谂多士夫为学之方白鹿之规尽矣警劝之道熊侯之意勤矣兴废之故程生之集备矣又奚以予言为乎然予闻之德有本而学有要不于其本而泛焉以从事高之而虚无卑之而支离终亦流荡失宗劳而无得矣是故君子之学惟求得其心虽至于位天地育万物未有出于吾心之外也孟氏所谓学问之道无他求其放心而已矣者一言以蔽之故博学者学此者也审问者问此者也慎思者思此者也明辩者辩此者也笃行者行此者也心外无事心外无理故心外无学是故于父子尽吾心之仁于君臣尽吾心之义言吾心之忠信行吾心之笃敬惩心忿室心欲迁心善改心过处事接物无所往而非求尽吾心以自慊也譬之植焉心其根也学也者其培拥之者也灌溉之者也扶植而删锄之者也无非有事于根焉耳矣朱子白鹿之规首之以五教之目次之以为学之方又次之以处事接物之要若各为一事而不相蒙者斯殆朱子平日之意所谓随事精察而力行之庶几一旦贯通之妙也欤然而世之学者往往遂失之支离琐屑色庄外驰而流入于口耳声利之习岂朱子之教使然哉故吾因诸士之请而特原其本以相朂庶几乎操存讲习之有要亦所以发明朱子未尽之意也<br />
<br />
○朱子晚年定论序　【戊寅】<br />
<br />
洙泗之传至孟子而息千五百余年濂溪明道始复追寻其绪自后辩析日详然亦日就支离决裂旋复湮晦吾尝深求其故大抵皆世儒之多言有以乱之未仁蚤岁业举溺志辞章之习既乃稍知从事正学而苦于众说之纷挠疲薾茫无可入因求诸老释欣然有会于心以为圣人之学在此矣然于孔子之教间相出入而措之日用往往阙漏无归依违往返且信且疑其后谪官龙场居夷处困动心忍性之余恍若有悟体验探求再更寒暑证诸六经四子沛然若决江河而放之海也然后叹圣人之道坦如大路而世之儒者妄开窦径蹈荆棘堕坑堑究其为说反出二氏之下宜乎世之高明之士厌此而趋彼也此岂二氏之罪哉间尝以此语同志而闻者兢相非议目以为立异好奇虽每痛反深抑务自搜剔瑕班而愈益精明的确洞然无复可疑独于朱子之说有相抵牾恒疚于心切疑朱子之贤而岂其于此尚有未察乃官留都复取朱子之书而检求之然后知其晚岁固已太悟旧说之非痛悔极艾至以为自诳诳人之罪不可胜赎世之所传集注或问之类乃其中年未定之说自咎以为旧本之误思改正而未及而其诸语类之属又其门人挟胜心以附己见固于朱子平日之说犹有大相缪戾者而世之学者局于见闻不过持循讲习于此其于悟后之论槩乎其未有闻则亦何恠乎予言之不信而朱子之心无以自暴于后世也乎予既自幸其说之不缪于朱子又喜朱子之先得我心之同然且慨夫世之学者徒守朱子中年未定之说而不复知求其晚岁既悟之论竞相呶呶以乱正学不自知其已入于异端辄采录而裒集之私以示夫同志庶几无疑于吾说而圣学之明可冀矣<br />

                    <br>
                        <br />
○别梁日孚序　【戊寅】<br />
<br />
圣人之道若大路虽有跛蹩行而不已未有不至而世之君子顾以为圣人之异于人若彼其甚远也其为功亦必若彼其甚难也而浅易若此岂其可及乎则从而求之艰深恍惚溺于支离鹜于虚高率以为圣人之道必不可至而甘于其质之所便日以沦于污下有从而求之者竞相嗤讪曰狂诞不自量者也呜呼其弊也亦岂　朝一名之故哉孟子云徐行后长者谓之弟疾行先长者谓之不弟夫徐行者岂人所不能哉所不为也世之人不知咎其不为而归咎于其不能其亦不思而已矣进士梁日孚携家谒选于京过赣停舟见予始与之语移时而别明日又来与之语日晏而别又明日又来日入而未忍去又明日则假馆而请受业焉同舟之人强之北者开譬百端日孚皆笑而不应莫不嚣且异其最亲爱者曰子有万里之行戒僮仆聚资斧具舟楫又挈其家室经营阅岁而始就道行未数百里而中止此不有大苦必有大乐者乎子亦可以语我乎日孚笑曰吾今则有大苦亦诚有大乐者然未易以语子也子见病狂丧心者乎方其昏迷瞶乱赴汤火蹈荆棘莫不恬然自信以为是也比遇良医沃之以清冷之浆而投之以神明之剂始苏然以醒告之以其向之所为又始骇然以苦示之以其所从归之途又始欣然以喜且恨遇斯人之晚也彼病狂不复者反从而哂唁之以为是变其常今吾与子之事亦何以异于此矣居无何予以军旅之役出而远日孚者且两月谓日孚既去矣及旋而日孚居然以待既以委其资斧于逆旅归其家室于故乡泊然而乐若将终身焉扣其学日有所明而月有所异矣然后益叹圣人之学非夫自暴自弃未有不可由之而至而日孚出于流俗殆孟子所谓豪杰之士者矣复留于三月其母使人来谓曰姑北行以毕吾愿然后从尔所好知日孚者亦交以是劝日孚请曰焯焉能一日而去夫子将复赴汤火蹈荆棘矣予曰其然哉子以圣人之道为有方体乎为可拘之以时限之以地乎世未有既醒之人而复赴汤火蹈荆棘者子务醒其心母徒汤火荆棘之为惧日孚良久曰焯近之矣圣人之道求之于心故不滞于事出之以理故不泥于物根之以性故不拘以时动之以神故不限以地苟知此矣焉往而非学也奚必恒于夫子之门乎焯请暂辞而北疑而复求正予菀尔而笑曰近之矣近之矣<br />
<br />
○大学古本序　【戊寅】<br />
<br />
大学之要诚意而已矣诚意之功格物而已矣诚意之极止至善而已矣止至善之则致知而已矣正心复其体也修身着其用也以言乎已谓之明德以言乎人谓之亲民以言乎天地之间则备矣是故至善也者心之本体也动而后有不善而本体之知未甞不知也意者其动也物者其事也致其本体之知而动无不善然非即其事而格之则亦无以致其知故致知者诚意之本也格物者致知之实也物格则知致意诚而有以复其本体是之谓止至善圣人惧人之求之于外也而反复其辞旧本析而圣人之意亡矣是故不务于诚意而徒以格物者谓之支不事于格物而徒以诚意者谓之虚不本于致知而徒以格物诚意者谓之妄支与虚与妄其于至善也远矣合之以敬而益缀补之以传而益离吾惧学之日远于至善也去分章而复旧本傍为之什以引其义庶几复见圣人之心而求之者有其要噫乃若致知则存乎心悟致知焉尽矣<br />
<br />
○礼记纂言序　【庚辰】<br />
<br />
礼也者理也理也丈性也性也者命也维天之命于穆不已而其在于人也谓之性其粲然而条理也谓之礼其纯然而粹善也谓之仁其截然而裁制也谓之义其昭然而明觉也谓之知其浑然于其性也则理一而已矣故仁也者礼之体也义也者礼之宜也知也者礼之通也经礼三百曲礼三千无一而非仁也无一而非性也天叙天秩圣人何心焉盖无一而非命也故克己复礼则谓之仁穷理则尽性以至于命尽性则动容周旋中礼矣后之言礼者吾惑焉纷纭器数之争而牵制刑名之末穷年矻矻弊精于祝史之糟粕而忘其所谓经纶天下之大经立天下之大本者礼云礼云玉帛云乎而人之不仁也其如礼何哉故老庄之徒外礼以言性而谓礼为道德之衰仁义之失既已堕于空虚渀荡而世儒之说复外性以求礼遂谓礼止于器制度数之间而议拟仿像于影响形迹以为天下之礼尽在是矣故凡先王之礼烟蒙灰散而卒以煨烬于天下要亦未可专委罪于秦火者僣不自度尝欲取礼记之所载揭其大经大本而疏其条理节目庶几器道本末之一致又惧其德之弗任而时亦有所未及也间常为之说曰礼之于节文也犹规矩之于方圆也非方圆无以见规矩之用非节文则亦无从而睹所谓礼矣然方圆者规矩之所出而不可遂以方圆为规矩故执规矩以为方圆则方圆不可胜用舍规矩以为方圆而遂以方圆为之规矩则规矩之用息矣故规矩者无一定之方圆而方圆者有一定之规矩此学礼之要盛德者之所以动容周旋而中也宋儒朱仲晦氏慨礼经之芜乱尝欲考正而删定之以仪礼为之经礼记为之传而其志竟亦弗就其后吴幼清氏因而为纂言亦不数数于朱说而于先后轻重之间固已多所发明二字之见其规条指画则既出于汉儒矣其所谓观其会通以行其典礼之原则尚恨吾生之晚而未及与闻之也虽然后圣而有作则无所容言矣后圣而未有作也则如纂言者固学礼者之箕裘筌蹄而可以少之乎姻友胡汝登忠信而好礼其为宁国也将以是而施之刻纂言以敷其说而属序于予予将进汝登之道而推之于其本也故为序之若此云<br />
<br />
○象山文集序　【庚辰】<br />
<br />
圣人之学心学也尧舜禹之相授受曰人心惟危道心惟微惟精惟一允执厥中此心学之源心中也者道心之谓也道心精一之谓仁所谓中也孔孟之学惟务求仁葢精一之传也而当时之弊固已有外求之者故子贡致疑于多学而识而以博施济众为仁夫子告之以一贯而教以能近取譬葢使之求诸其心也迨于孟氏之时墨氏之言仁至于摩顶放踵而告子之徒又有仁内义外之说心学大坏孟子辟义外之说而曰仁人心也学问之道无他求其放心而已矣又曰仁义礼智非由外铄我也我固有之弗思耳矣盖王道息而伯术行功利之徒外假天理之近似以济其私而以欺于人曰天理固如是不知既无其心矣而尚何有所谓天理者乎自是而后析心与理而为二而精一之学亡世儒之支离外索于刑名器数之末以求明其所谓物理者而不知吾心即物理初无假于外也佛老之空虚遗弃其人伦事物之常以求明其所谓吾心者而不知物理即吾心不可得而遗也至宋周程二子始复追寻孔颜之宗而有无极而太极定之以仁义中正而主静之说动亦定静亦定无内外无将迎之论庶几精一之旨矣自是而后有象山陆氏虽其纯粹和平若不逮于二子而简易直截真有以接孟氏之传其议论开辟时有异者乃其气质意见之殊而要其学之必求诸心则一而已故吾尝断以陆氏之学孟氏之学也而世之议者以其尝与晦翁之有同异而遂诋以为禅夫禅之说弃人伦遗物理而要其归极不可以为天下国家苟陆氏之学而四若是也乃所以为禅也今禅之说与陆氏之说其书具存学者苟取而观之其是非同异当有不待于辩说者而顾一倡羣和剿说雷同如矮人之观场莫知悲笑之所自岂非贵耳贱目不得于言而勿求诸心者之过欤夫是非同异每起于人持胜心便旧习而是己见故胜心旧习之为患贤者不免焉抚守李茂元氏将军刊象山之文集而请一言为之序予何所容言哉惟读先生之文者务求诸心而无以旧习己见先焉则糠粃精凿之美恶入口而知之矣<br />
<br />
○观德亭记　【戊寅】<br />
<br />
君子之于射也内志正外体直持弓矢审固而后可以言中故古者射以观德德也者得之于其心也君子之学求以得之于其心故君子之于射以存其心也是故懆于其心者其动妄荡于其心者其视浮歉于其心者其气馁忽于其心者其貌惰傲于其心者其色矜五者心之不存也不存也者不学也君子之学于射以存其心也是故心端则体正心敬则容肃心平则气舒心专则视审心通故时而理心纯故让而恪心宏故胜而不张负而不弛七者备而君子之德成君子无所不用其学也于射见之矣故曰为人君者以为君鹄为人臣者以为臣鹄为人父者以为父鹄为人子者以为子鹄射也者射己之鹄也鹄也者心也各射己之心也各得其心而已故曰可以观德矣件观德亭记<br />
<br />
○重修文山祠记　【戊寅】<br />
<br />
宋丞相文山文公之祠旧在庐陵之富田今螺川之有祠实肇于我　孝皇之朝然亦因废为新多缺陋而未称正德戊寅县令邵德容始恢其议于郡守伍文定相与白诸廵抚廵按守廵诸司皆以是为风化之所系也争措财鸠工图拓而新之恊守令之力不再踰月而工萃圯者完隘者辟遗者举巍然焕然不独庙貌之改观而吉之人士奔走瞻叹翕然益起其忠孝之心则是举之有益于名教也诚大矣使来请记呜呼公之忠天下之达忠也结椎异类犹知敬慕而况其乡之人乎逆旅经行犹存尸祝而况其乡之土乎凡有职守皆知尊尚而况其七之官乎然而乡人之慕之也三有司之崇尚之也三公之没今且三百年矣吉士之以气节行义后先炳耀谓非闻公之风而兴不可也然忠义之降激而为气节气节之弊流而为客气其上焉者无所为而为固公所谓成仁取义者矣其次有所为矣然犹其气之近于正者也迨其弊也遂有凭其愤戾粗鄙之气以行其冐嫉褊骜之私士流于矫拂民入于健讼人欲炽而天理灭而犹自视以为气节若是者容有之乎则于公之道非所谓操戈入室者欤吾欲备而论之以朂夫兹乡之后进使之去其偏以归于全克其私以反于正不媿于公而已矣今巡抚暨诸有司之表励崇饰固将以行其好德之心振扬风教诗所谓民之秉彛好是懿德者也人亦孰无是心苟能充之公之忠义在我矣而又何羡乎然而时之表励崇饰有好其实而崇之者有慕其名而崇之者有假其迹而崇之者忠义有诸己思以喻诸人因而表其祠宇树之风声是好其实者也知其美而未能诚诸身姑以修其祠宇彰其事迹是慕其名者也饰之祠宇而坏之于其身矫之交具而败之于其行奸以掩其外而袭以阱其中是假其迹者也若是者容有之乎则于公之道非所谓毁瓦画墁者欤吾固备而论之以朂夫后之官兹土者使无徒慕其名而务求其实母徒修公之祠而务修公之行不媿于公而已矣某尝令兹邑睹公祠之圯陋而未能恢既有媿于诸有司慨其风声气习之或弊而未能讲去其偏复有媿于诸人士乐兹举之有成也推其媿心之言而为之记<br />
<br />
○从吾道人记　【乙酉】<br />
<br />
海宁董萝石者年六十有八矣以能诗闻江湖间与其乡之业诗者十数辈为诗社旦夕操纸吟呜相与求句字之工至废寝食遗生业时俗共非笑之不顾以为是天下之至乐矣嘉靖甲申春萝石来游会稽闻阳明子方与其徒讲学山中以杖肩其瓢笠诗卷来访入门长楫上坐阳明子异其气貌且年老矣礼敬之又询知其为董萝石也与之语连日夜萝石辞弥谦礼弥下不觉其席之弥侧也退谓阳明子之徒何生秦曰吾见世之儒者支离琐屑修饰边幅为偶人之状其下者贪饕争夺于富贵利欲之场而尝不屑其所为以为世岂真有所谓圣贤之学乎直假道于是以求济其私耳故遂笃志于诗而放浪于山水今吾闻夫子良知之说而忽若大寐之得醒然后知吾向之所为日夜弊精劳力者其与世之营营利禄之徒特清浊之分而其间不能以寸也幸哉吾非至于夫子之门则几于虚此生矣吾将北面夫子而终身焉得无既老而有所不可乎秦起拜贺曰先生之年则老矣先生之志何壮哉入以请于阳明子阳明子喟然叹曰有是哉吾未或见此翁也虽然齿长于我矣师友一也苟吾言之见信奚必北面而后为礼乎萝石闻之曰夫子殆以予诚之未积欤辞归两月弃其瓢笠持一缣而来谓秦曰此吾老妻之所织也吾之诚积若兹缕矣夫子其许我乎秦入以请阳明子曰有是哉吾未或见此翁也今之后生晚进苟知执笔为文辞稍记习训诂则已侈然自大不复知有从师学问之事见有或从师问学者则閧然共非笑指斥若恠物翁以能诗训后进从之游者遍于江湖盖居然先辈矣一旦闻予言而弃去其数十年之成业如敝屣遂求北面而屈礼焉岂独今之时而未见若人将古之记传所载亦未多数也夫君子之学求以变化其气质焉尔气质之难变者以客气之为患而不能以屈下于人遂至自是自欺饰非长敖卒归于凶顽鄙倍故凡世之为子而不能孝为弟而不能敬为臣而不能忠者其始皆起于不能屈下而客气之为患耳苟惟理是从而不难于屈下则客气消而天理行非天下之大勇不足以与于此则如萝石固吾之师也而吾岂足以师萝石乎萝石日甚哉夫子之拒我也吾不能以俟请矣入而强纳拜焉阳明子固辞不获则许之以师友之间与之探禹穴登炉峯陡秦望寻兰亭之遗迹徜徉于云门若耶鉴湖剡曲萝石日有所闻益充然有得欣然乐而忘归也其乡党之子弟亲友与其平日之为社者或笑而非或为诗而招之返且曰翁老矣何乃自苦若是耶萝石笑曰吾方幸逃于苦海方知悯若之自苦也顾以吾为苦邪吾方扬鬐于渤澥而振羽于云霄之上安能复投网吾而入樊笼乎去矣吾将从吾之所好遂自号曰从吾道人阳明子闻之叹曰卓哉萝石血气既衰戒之在得矣孰能挺持奋发而复若少年英锐者之为乎真可谓之能从吾所好矣世之人从其名之好也而竞以相高从其利之好也而贪以相取从其心意耳目之好也而诈以相欺亦皆自以为从吾所好矣而岂知吾之所谓真吾者乎夫吾之所谓真吾者良知之谓也父而慈焉子而孝焉吾良知之所好也不忠信焉不笃敬焉斯恶之矣故夫名利物欲之好私吾之好也天下之所恶也良知之好真吾之好也天下之所同好也是故从私吾之好则天下之人皆恶之矣将心荣日拙而忧苦终身是之谓物之役从真吾之好则天下之人皆好之矣将家国天下无所处而不当富贵贫贱患难夷狄而入而不自得斯之谓能从吾之所好也矣夫子甞曰吾十有五而志于学是从吾之始也七十而从心所欲不踰矩则从吾而化矣萝石踰耳顺而始知从吾之学毋自以为既晚也充萝石之勇其进于化也何有哉呜呼世之营营于物欲者闻萝石之风亦可以知所适从也乎<br />
<br />
○亲民堂记　【乙酉】<br />
<br />
南子元善之治越也过阳明子而问政焉阳明子曰政在亲民曰亲民何以乎曰在明明德曰明明德何以乎曰在亲民曰明德亲民一乎曰一也明德者天命之性灵昭不昧而万理之所从出也人之于其父也而莫不知孝焉于其兄也而莫不知弟焉于凡事物之感莫不有自然之明焉是其灵昭之在人心亘万古而无不同无或昧者也是故谓之明德其或蔽焉物欲也明之者去其物欲之蔽以全其本体之明焉耳非能有以增益之也曰何以在亲民乎曰德不可以徒明也人之欲明其孝之德也则必亲于其父而后孝之德明矣欲明其弟之德也则必亲于其兄而后弟之德明矣君臣也夫妇也朋友也皆然也故明明德必在于亲民而亲民乃所以明其明德也故曰一也曰亲民以明其明德修身焉可矣而何家国天下之有乎曰人者天地之心也民者对己之称也曰民焉则三才之道举矣是故亲吾之父以及人之父而天下之父子莫不亲矣亲吾之兄以及人之兄而天下之兄弟莫不亲矣君臣也夫妇也朋友也推而至于鸟兽草木也而皆有以亲之无非求尽吾心焉以自明其明德也是之谓明明德于天下是之谓家齐国治而天下平曰然则乌在其为止至善者乎昔之人固有欲明其明德矣然或失之虚罔空寂而无有乎家国天下之施者是不知明明德之在于亲民而二氏之流是矣固有欲亲其民者矣然或失之知谋权术而无有乎仁爱恻怛之诚者是不知亲民之所以明其明德而五伯功利之徒是矣是皆不知止于至善之过也是故至善也者明德亲民之极则也天命之性粹然至善其灵昭不昧者皆其至善之发见是乃明德之本体而所谓良知者也至善之发见是而是焉非而非焉固吾心天然自有之则而不容有所拟议加损于其间也有所拟议加损于其间则是私意小智而非至善之谓矣人惟不知至善之在吾心而用其私智以求之于外是以昧其是非之则至于横骛决裂人欲肆而天理亡明德亲民之学大乱于天下故止至善之于明德亲民也犹之规矩之于方圆也尺度之于长短也权衡之于轻重也方圆而不止于规矩爽其度矣长短而不止于尺度乖其制矣轻重而不止于权衡失其凖矣明德亲民而不止于至善亡其则矣夫是之谓大人之学大人者以天地万物为一体也夫然后能以天地万物为一体元善喟然而叹曰甚哉大人之学若是其易简也吾乃今知天地万物之一体矣吾乃今知天下之为一家中国之为一人矣一夫不被其泽若已推而内诸沟中伊尹其先得我心之同然乎于是名其莅政之堂曰亲民而曰吾以亲民为职者也吾务亲吾之民以求明吾之明德也夫爰书其言于壁而为之记<br />

                    <br>
                        <br />
○万松书院记　【乙酉】<br />
<br />
万松书院在浙省南门外当湖山之间弘治初参政周君近仁因废寺之趾而改为之庙貌规制略如学宫延孔氏之裔以奉祀事近年以来有司相继缉理地益以胜然亦止为游观之所而讲诵之道未备也嘉靖乙酉侍御潘君景哲奉　命来巡宪度不肃文风聿新既简乡闱收一省之贤而上之南宫矣又以遗才之不能尽取为憾思有以大成之乃增修书院益广楼居斋舍为三十六楹具其器用置赡田若干顷揭白鹿之规抡彦选俊肄习其间以倡列郡之士而以属之提学佥事万君汝信汝信曰是固潮之责也藩臬诸君咸赞厥成使知事严纲董其役知府陈力推官陈箎辈相协经理阅月踰旬工讫事举乃来请言以记其事惟我　皇明自国都至于郡邑咸建庙学群士之秀专官列职而教育之其于学校之制可谓详且备矣而名区胜地往往复有书院之设何哉所以匡翼夫学校之不逮也夫三代之学皆所以明人伦今之学宫皆以明伦名堂则其所以立学者固未甞非三代意也然自科举之业盛士皆驰骛于记诵辞章而功利得丧分惑其心于是师之所教弟子之所学者遂不复知有明之意矣怀世道之忧者思挽而复之卒亦未知所措其力譬之兵事当玩弛偷惰之余则必选将阅伍更其号令旌旗悬非格之赏以倡敢勇然后士气可得而振也今书院之设固亦此类也欤士之来集于此者其必相与思之曰既进我于学校矣而复优我于是何为乎宁独以精吾之举业而已乎便吾之进取而已乎则学校之中未尝不可以精吾之业而进取之心自吾所汲汲非有待于人之从而趋之也是必有进于是者矣是固期我以古圣贤之学也古圣贤之学明伦而已尧舜之相授受曰人心惟危道心惟微惟精惟一允执厥中斯明伦之矣道心也者率性之谓也人心则伪矣不杂于人伪率是道心而发之于用也以言其情则为喜怒哀乐以言其事则为中节之和为三千三百经曲之礼以言其伦则为父子之亲君臣之义夫妇之别长幼之序朋友之信而三才之道尽此矣舜使契为司徒以教天下者教之以此也是固天下古今圣愚之所同具其或昧焉者物欲蔽之非其中之所有不备而假求之于外者也是固所谓不虑而知其良知也不学而能其良能也孩提之童无不知爱其亲者也孔子之圣则曰所求乎子以事父未能也是明伦之学孩提之童亦无不能而及其至也虽圣人有所不能尽也人伦明于上小民亲于下家齐国治而天下平矣是故明伦之外无学矣外此而学者谓之异端非此而论者谓之邪说假此而行者谓之伯术饰此而言者谓之文辞背此而驰者谓之功利之徒乱世之政虽今之举业必自此而精之而后不愧于敷奏明试虽今之仕进必由此而施之而后无忝于行义达道斯固国家建学之初意诸君缉书院以兴多士之盛心也故为多士诵之<br />
<br />
○稽山书院尊经阁记　【乙酉】<br />
<br />
经常道也其在于天谓之命其赋于人谓之性其主于身谓之心心也性也命也一也通人物达四海塞天地亘古今无有乎弗具无有乎弗同无有乎或变者也是常道也其应乎感也则为恻隐为羞恶为辞让为是非其见于事也则为父子之亲为君臣之义为夫妇之别为长幼之序为朋友之信是恻隐也羞恶也辞让也是非也是亲也义也序也别也信也一也皆所谓心也性也命也通人物达四海塞天地亘古今无有乎弗具无有乎弗同无有乎或变者也是常道也是常道也以言其阴阳消息之行焉则谓之易以言其纪纲政事之施焉则谓之书以言其歌咏性情之发焉则谓之诗以言其条理节文之着焉则谓之礼以言其欣喜和平之生焉则谓之乐以言其诚伪邪正之辩焉则谓之春秋是阴阳消息之行也以至于诚伪邪正之辩也一也皆所谓心也性也命也通人物达四海塞天地亘古今无有乎弗具无有乎弗同无有乎或变者也夫是之谓六经六经者非他吾心之常道也故易也者志吾心之阴阳消息者也书也者志吾心之纪纲政事者也诗也者志吾心之歌咏性情者也礼也者志吾心之条理节文者也乐也者志吾心之欣喜和平者也春秋也者志吾心之诚伪邪正者也君子之于六经也求之吾心之阴阳消息而时行焉所以尊易也求之吾心之纪纲政事而时施焉所以尊书也求之吾心之歌咏性情而时发焉所以尊诗也求之吾心之条理节文而时着焉所以尊礼也求之吾心之欣喜和平而时生焉所以尊乐也求之吾心之诚伪邪正而时辩焉所以尊春秋也葢昔者圣人之扶人极忧后世而述六经也犹之富家者之父祖虑其产业库藏之积其子孙者或至于遗忘散失卒困穷而无以自全也而记籍其家之所有以贻之使之世守其产业库藏之积而享用焉以免于困穷之患故六经者吾心之记籍也而六经之实则具于吾心犹之产业库藏之实积种种色色具存于其家其记籍者特名状数目而已而世之学者不知求六经之实于吾心而徒考索于影响之间牵制于文义之末硁硁然以为是六经矣是犹富家之子孙不务守视享用其产业库藏之实积日遗忘散失至为窭人丐夫而犹嚣嚣然指其记籍曰斯吾产业库藏之积也何以异于是呜呼六经之学其不明于世非一朝一夕之故矣尚功利崇邪说是谓乱经习训诂传记诵没溺于浅闻小见以涂天下之耳目是谓侮经侈淫辞竞诡辩饰奸心盗行逐世垄断而犹自以为通经是谓贼经若是者是并其所谓记籍者而割裂弃毁之矣宁复知所以为尊经也乎越城旧有稽山书院在卧龙西冈荒废久矣郡守渭南南君大吉既敷政于民则慨然悼末学之支离将进之以圣贤之道于是使山阴令吴君瀛拓书院而一新之又为尊经之阁于其后曰经正则庶民兴庶民兴斯无邪慝矣阁成请予一言以谂多士予既不获辞则为记之若是呜呼世之学者得吾说而求诸其心焉其亦庶乎知所以为尊经也矣<br />
<br />
○重修山阴县学记　【乙酉】<br />
<br />
山阴之学岁久弥敝教论汪君瀚辈以谋于县尹顾君铎而一新之请所以诏士之言于予时予方在疚辞未有以告也已而顾君入为秋官郎洛阳吴加瀛来代复增其所未备而申前之请昔予官留都因京兆之请记其学而甞有说矣其大意以为　朝廷之所以养士者不专于举业而实望之以圣贤之学今殿庑堂舍拓而辑之饩廪条教具而察之者是有司之修学也求天下之广居安宅者而修诸其身焉此为师为弟子者之修学也其时闻者皆惕然有省然于凡所以为学之说则犹未之及详今请为吾越之士一言之夫圣人之学心学也学以求尽其心而已尧舜禹之相授受曰人心惟危道心惟微惟精惟一允执厥中道心者率性之谓而未杂于人无声无臭至微而显诚之源也人心则杂于人而危矣伪之端矣见孺子之入井而恻隐率性之道也从而内交于其父母焉要誉于乡党焉则人心矣饥而食渴而饮率性之道也从而极滋味之美焉咨口腹之饕焉则人心矣惟一者一于道心也惟精者虑道心之不一而或二之以人心也道无不中一于道心而不息是谓允执厥中矣一于道心则存之无不中而发之无不和是故率是道心而发之于父子也无不亲发之于君臣也无不义发之于夫妇长幼朋友也无不别无不序无不信是谓中节之和天下之达道也放四海而皆凖亘古今而不穷天下之人同此心同此性同此达道也舜使契为司徒而教以人伦教之以此达道也当是之时人皆君子而比屋可封葢教者惟以是为教而学者惟以是为学也圣人既没心学晦而人伪行功利训诂记诵辞章之徒纷沓而起支离决裂岁盛月新相沿相袭各是其非人心日炽而不复知有道心之微间有觉其纰缪而略知反本求源者则又閧然指为禅学而群訾之呜呼心学何由而复明乎夫禅之学与圣人之学皆求尽其心也亦相去毫厘耳圣人之求尽其心也以天地万物为一体也吾之父子亲矣而天下有未亲者焉吾心未尽也吾之君臣义矣而天下有未义者焉吾心未尽也吾之夫妇别矣长幼序矣朋友信矣而天下有未别未序未信者焉吾心未尽也吾之一家饱暖逸乐矣而天下有未饱暖逸乐者焉其能以亲乎义乎别序信乎吾心未尽也故于是有纪纲政事之设焉有礼乐教化之施焉凡以裁成辅相成已成物而求尽吾心焉耳心尽而心以齐国以治天下以平故圣人之学不出乎尽心禅之学非不以心为说然其意以为是达道也者固吾之心也吾惟不昧吾心于其中则亦已矣而亦岂必屑屑于其外其外有未当也则亦岂必屑屑于其中斯亦其所谓尽心者矣而不知已陷于自私自利之偏是以外人伦遗事物以之独善或能之而要之不可以治家国天下盖圣人之学无人已无内外一大地万物以为心而禅之学起于自私自利而未免于内外之分斯其以为异也今之为心性之学者而果外人伦遗事物则诚所谓禅矣使其禾尝外人伦遗事物而专以存心养性为事则固圣门精一之学也而可谓之禅乎哉世之学者承沿其举业词章之习以荒秽戕伐其心既与圣人尽心之学相背而驰日鹜日远莫知其所抵极矣有以心性之说而招之来归者则顾骇以为禅而反仇雠视之不亦大可哀乎夫不自知其为非而以非人者是旧习之为蔽而未可遽以为罪也有知其非者矣藐然视人之非而不以告人者自私者也既告之矣既知之矣而犹冥然不以自反者自弃者也吾越多豪杰之士其特然无所待而兴者为不少矣而亦容有蔽于旧习者乎故吾因诸君之请而特为一言之呜呼吾岂特为吾越之士一言之而已乎<br />
<br />
○梁仲用默斋说　【辛未】<br />
<br />
仲用识高而气豪既举进士锐然有志天下之务一旦责其志曰于乎予乃太早乌有已之弗治而能治人者于是专心为己之学深思其气质之偏而病其言之易也以默名庵过予而请其方予亦天下之多言人也岂足以知默之道然予尝自验之气浮则多言志轻则多言气浮者耀于外志轻者放其中予请诵古之训而仲用自取之夫默有四伪疑而不知问蔽而不知辩冥然以自罔谓之默之愚以不言餂人者谓之默之狡虑人之觇其长短也掩覆以为默谓之默之诬深为之情厚为之貌渊毒阱狠自托于默以售其奸者谓之默之贼夫是之谓四伪又有八诚焉孔子曰君子耻其言而过其行古者言之不出耻躬之不逮也故诚知耻而后知默又曰君子欲讷于言而敏于行夫诚敏于行而后欲默矣仁者言也讱非以为默而默存焉又曰默而识之是故必有所识也终日不违如愚者也默而成之是故必有所成也退而省其私亦足以发者也故善默者莫如颜子闇然而日章默之积也不言而信而默之道成矣天何言哉四时行焉万物生焉而默之道至矣非圣人其孰能与于此哉夫是之谓八诚仲用盍亦知所以自取之<br />
<br />
○示弟立志说　【乙亥】<br />
<br />
予弟守文来学告之以立志守文因请次第其语使得时时观省且请浅近其辞则易于通晓也因书以与之<br />
<br />
夫学莫先于立志志之不立犹不种其根而徒事培拥灌溉劳苦而成矣世之所以因循苟且随俗习非而卒归于污下者凡以志之弗立也故程子曰有求为圣人之志然后可与共学人苟诚有求为圣人之志则必思圣人之所以为圣人者安在非以其心之纯乎天理而无人欲之私欤圣人之所以为圣人惟以其心之纯乎天理而无人欲则我之欲为圣人亦惟在于此心之纯乎天理而无人欲耳欲此心之纯乎天理而无人欲则必去人欲而存天理务去人欲而存天理则必求所以求人欲而存天理之方求所以去人欲而存天理之方则必正诸先觉考诸古训而凡所谓学问之功者然后可得而讲而亦有所不容已矣夫所谓正诸先觉者既以其人为先觉而师之矣则当专心致志惟先觉之为听言有不合不得弃置必从而思之思之不得又从而辩之务求了释不敢辄生疑惑故记曰师严然后道尊道尊然后民知敬学苟无尊崇笃信之心则必有轻忽漫易之意言之而听之不审犹不听也听之而思之不慎犹不思也是则虽曰师之犹不师也<br />
<br />
夫所谓考诸古训者圣贤垂训莫非教人去人欲而存天理之方若五经四书是已吾惟欲去吾之人欲存吾之天理而不得其方是以求之于此则其展卷之际真如饥者之于食求饱而已病者之于药求愈而已暗者之于灯求照而已跛者之于杖求行而已曾有徒事记诵讲说以资口耳之弊哉<br />
<br />
夫立志亦不易矣孔子圣人也犹曰吾十有五而志于学三十而立立者立志也虽至于不踰矩亦志之不踰矩也志岂可易而视哉夫志气之帅也人之命也木之根也水之源也源不浚则流息根不植则木枯命不续则人死志不立则气昏是以君子之学无时无处而不以立志为事正目而视之无他见也倾耳而听之无他闻也如猫捕鼠如鸡覆卵精神心思凝聚融结而不复知有其它然后此志常立神气精明义理昭著一有私欲即便知觉自然容住不得矣故凡一毫私欲之萌只责此志不立即私欲便退听一毫客气之动只责此志不立即客气便消除或怠心生责此志即不怠忽心生责此志即不忽懆心生责此志即不懆妬心生责此志即不妬忿心生责此志即不忿贪心生责此志即不贪傲心生责此志即不傲吝心生责此志即不吝盖无一息而非立志责志之时无一事而非立志责志之地故责志之功其于去人欲有如烈火之燎毛太阳一出而魍魉潜消也自古圣贤因时立教虽若不同其用功大指无或少异书谓惟精惟一易谓敬以直内义以方外孔子谓格致诚正博文约礼曾子谓忠恕子思谓尊德性而道问学孟子谓集义养气求其放心虽若人自为说有不可强同者而求其要领归宿合若符契何者夫道一而已道同则心同心同则学同其卒不同者皆邪说也后世大患尤在无志故今以立志为说中间字字句句莫非立志盖终身问学之功只是立得志而已若以是说而合精一则字字句句皆精一之功以是说而合敬义则字字句句皆敬义之功其诸格致博约忠恕等说无不脗合但能实心体之然后信予言之非妄也<br />
<br />
○约斋说　【甲戌】<br />
<br />
滁□刘生韶既学于阳明子乃自悔其平日所尝致力者泛滥而无功琐杂而不得其要也思得夫简易可人之道而固守之乃以约斋自号来所以为约之说于予予曰子欲其约乃所以为烦也其惟循理乎理一而已人欲则有万其殊是故一则约万则烦矣虽然理亦万殊也何以求其一乎理虽万殊而皆具于吾心心固一也吾惟求诸吾心而已求诸心而皆出乎天理之公焉斯其行之简易所以为约也已彼其胶于人欲之私则利害相攻毁誉相制得失相形荣辱相缠是非相倾顾瞻牵滞纷纭舛戻吾见其烦且难也然而世之知约者鲜矣孟子曰学问之道无他求其放心而已其知所以为约之道欤吾子勉之吾言则亦以烦<br />

                    <br>
                        <br />
○见斋说　【乙亥】<br />
<br />
辰阳刘观时学于潘子既有见矣复学于阳明子尝自言曰吾名观时观必有所见而吾犹懵懵无睹也扁其居曰见斋以自励问于阳明子曰道有可见乎曰有有而未尝有也曰然则无可见乎曰无无而未尝无也曰然则何以为见乎曰见而未尝见也观时曰弟子之惑滋甚矣夫子则明言之以教我乎阳明子曰道不可言也虽为之言而益晦道无可见也妄为之见而益远夫有而未尝有是真有也无而未尝无是真无也见而未尝见是真见也子未观于天乎谓天为无可见则苍苍耳昭昭耳日月之代明四时之错行未尝无也谓天为可见则即之而无所指之而无定执之而无得未尝有也夫天道也道天也风可捉也影可拾也道可见也曰然则吾终无所见乎古之人则亦终无所见乎曰神无方而道无体仁者见之谓之仁知者见之谓之知是有方体者也见之而未尽者也颜子则如有所立卓尔夫谓之如则非有也谓之有则非无也是故虽欲从之未由也已故夫颜氏之子为庶几也文王望道而未之见斯真见也已曰然则吾何所用心乎曰沦于无者无所用其心者也荡而无归滞于有者用其心于无用者也劳而无功夫有无之间见与不见之妙非可以言求也而子顾切切焉吾又从而强言其不可见是以瞽导瞽也夫言饮者不可以为醉见食者不可以为饱子求其醉饱则盍饮食之子求其见也其惟人之所不见乎夫亦戒慎乎其所不睹也已斯真睹也已斯求见之道也已<br />
<br />
○矫亭说　【乙亥】<br />
<br />
君子之行顺乎理而已无所事乎矫然有气质之偏焉偏于柔者矫之以刚然或失则傲偏于慈者矫之以毅然或失则刻偏于奢者矫之以俭然或失则陋凡矫而无节则过过则复为偏故君子之论学也不曰矫而曰克克以胜其私私胜而理复无过不及矣矫犹未免于意必也意必亦私也故克己则矫不必言矫者未必能尽于克己之道也虽然矫而当其可亦克己之道矣行其克己之实而矫以名焉何伤乎古之君子也其取名也廉后之君子实未至而名先之故不曰克而曰矫亦矫世之意也方君时举以矫名亭请予为之说<br />
<br />
○谨斋说　【乙亥】<br />
<br />
君子之学心学也心性也性天也圣人之心纯乎天理故无俟于学下是则心有不存而汨其性丧其天矣故必学以存其心学以存其心者何求哉求诸其心而已矣求诸其心何为哉谨守其心而已矣愽学也审问也慎思也明辩也笃行也皆谨守其心之功也谨守其心者无声之中而常若闻焉无形之中而常若睹焉故倾耳而听之惟恐其或缪也注目而视之惟恐其或逸也是故至微而显至隐而见善恶之萌而纤毫莫遁由其能谨也谨则存存则明明则其察之也精其存之也一昧焉而弗知过焉而弗觉弗之谨也已故谨守其心于其善之萌焉若食之充饱也若抱赤子而履春水惟恐其或陷也若捧万金之璧而临千仭之崖惟恐其或坠也其不善之萌焉若鸩毒之投于羹也若虎蛇横集而思所以避之也若盗贼之侵陵而思所以胜之也古之君子所以凝至道而成盛德未有不由于斯者虽尧舜文王之圣然且兢兢业业而况于学者乎后之言学者舍心而外求是以支离决裂愈难而愈远吾甚悲焉吾友侍御杨景瑞以谨名其斋其知所以为学之要矣景瑞尝游白沙陈先生之门归而求之自以为有见又二十年而忽若有得然后知其向之所见犹未也一旦告病而归将从事焉必底于成而后出君之笃志若此其进于道也孰御乎君遣其子思元从予学亦将别予以归因论君之所以名斋之义以告思元而遂以为君赠<br />
<br />
○夜气说　【乙亥】<br />
<br />
天泽每过辄与之论夜气之训津津既有所兴起至是告归请益复谓之曰气夜之息由于旦昼所飬苟梏亡之反复则亦不足以存矣今夫师友之相聚于兹也切磋于道义而砥砺乎德业渐而入焉反而媿焉虽有非僻之萌其所滋也亦已罕矣迨其离群索居情可得肆而莫之警也欲可得纵而莫之泥也物交引焉志交丧焉虽有理义之萌其所滋也亦罕矣故曰苟得其养无物不长苟失其养无物不消夫人亦孰无理义之心乎然而不得其养者多矣是以若是其寥寥也天泽勉之<br />
<br />
○修道说　【戊寅】<br />
<br />
率性之谓道诚者也修道之谓教诚之者也故曰自诚明谓之性自明诚谓之教中庸为诚之者而作修道之事也道也者性也不可须臾离也而过焉不及焉离也是故君子有修道之切戒慎乎其所不睹恐惧乎其所不闻微之显诚之不可掩也修道之功若是其无间诚之也夫然后喜怒哀乐之未发谓之中发而皆中节谓之和道修而性复矣致中和则大本立而达道行知天地之化育矣非至诚尽性其孰能与于此哉是修道之极功也而世之言修道者离矣故持着其说<br />
<br />
○自得斋说　【甲申】<br />
<br />
孟子云君子深造之以道欲其自得之也自得之则居之安居之安则资之深资之深则取之左右逢其原故君子欲其自得之也夫率性之谓道道吾性也性吾生也而何事于外求世之学者业辞章习训诂工技艺探赜而索隐弊精极力勤苦终身非无所谓深造之者然亦辞章而已耳训诂而已耳技艺而已耳非所以深造于道也则亦外物而已耳宁有所谓自得逢原者哉古之君子戒慎不睹恐惧不闻致其良知而不敢须臾或离者斯所以深造乎是矣是以大本立而达道行天地以位万物以育于左右逢原乎何有黄勉之省曾氏以自得名斋盖有志于道者请学于予而蕲为之说予不能有出于孟氏之言也为之书孟氏之言嘉靖甲申六月朔阳明山人王某书<br />
<br />
○博约说　【乙酉】<br />
<br />
南元真之学于阳明子也闻致知之说而恍若有见矣既而疑于博约先后之训复来请曰致良知以格物格物以致其良知也则既闻教矣敢问先博我以文而后约我以礼也则先儒之说得无亦有所不同欤阳明子曰理一而已矣心一而已矣故圣人无二教而学者无二学博文以约礼格物以致其良知一也故先后之说后儒支缪之见也夫礼也者天理也天命之性具于吾心其浑然全体之中而条理节目森然毕具是故谓之天理天理之条理谓之礼是礼也其发见于外则有五常百行酬酢变化语默动静升降周旋隆杀厚薄之属宣之于言而成章措之于为而成行书之于册而成训炳然蔚然其条理节目之繁至于不可穷诘是皆所谓文也是文也者礼之见于外者也礼也者文之存于中者也又显而可见之礼也礼微而难见之文也是所谓体用一源而显微无间者也是故君子之学也于酬酢变化语默动静之间而求尽其条理节目焉非他也求尽吾心之天理焉耳矣于升降周旋隆杀厚薄之间而求尽其条理节目焉非他也求尽吾心之天理焉耳矣求尽其条理节目焉者博文也求尽吾心之天理焉者纳礼也文散于事而万殊者也故曰博礼根于心而一本者也故曰约博文而非约之以礼则其文为虚文而后世功利辞章之学矣约礼而非博学于文则其礼为虚礼而佛老空寂之学矣是故约礼必在于博文而博文乃所以约礼二之而分先后焉者是圣学之不明而功利异端之说乱之也昔者颜子之始学于夫子也葢亦未知道之无方体形像也而以为有方体形像也未知道之无穷尽止极也而以为有穷尽止极也是犹后儒之见事事物物皆有定理者也是以求之仰钻瞻忽之间而莫得其所谓及闻夫子博约之训既竭吾才以求之然后知天下之事虽千变万化而皆不出于此心之一理然后知殊途而同归百虑而一致然后知斯道之本无方体形像而不可以方体形像求之也本无穷尽止极而不可以穷尽止极求之也故曰虽欲从之末由也已葢颜子至是而始有真实之见矣博文以约礼格物以致其良知也亦宁有二学乎哉<br />
<br />
○惜阴说　【丙戌】<br />
<br />
同志之在安成者间月为会五日谓之惜阴其志笃矣然五日之外孰非惜阴时乎离群而索居志不能无少觧故五日之会所以相稽切焉耳呜呼天道之运无一息之或停吾心良知之运亦无一息之或停良知即天道谓之亦则犹二之矣知良知之运无一息之或停者则知惜阴矣知惜阴者则知致其良知矣子在川上曰逝者如斯夫不舍昼夜此其所以学如不及至于发愤忘食也尧舜兢兢业业成汤日新又新文王纯亦不已周公坐以待旦惜阴之功宁独大禹为然子思曰戒慎乎其所不睹恐惧乎其所不闻知微之显可以入德矣或曰鸡鸣而起孳孳为利凶人为不善亦惟日不足然则小人亦可谓之惜阴乎<br />
<br />
○南冈说　【丙戌】<br />
<br />
浙大参朱君应周居莆之壸公山下应周之名曰鸣阳盖取诗所谓凤皇鸣矣于彼朝阳之义也莆人之言曰应周则诚吾莆之凤矣其居青琐进谠言而天下想望其风采则诚若凤之鸣于朝阳者矣夫凤之栖必有高冈则壸公者固其所从而栖鸣也于是号壸公曰南冈盖亦取诗所谓凤皇鸣矣于彼高冈之义也应周闻之曰嘻因予名而拟之以凤焉其名也人固非凤也因壸公而号之以南冈焉其实也固亦冈也吾方媿其名之虚而思以求其号之实也因以南冈而自号大夫乡士为之诗歌序记以咏叹揄扬其美者既已连篇累牍而应周犹若未足勤勤焉以蕲于予必欲更为之一言是其心殆不以赞誉称颂之为喜而以乐闻规切砥砺之为益也吾何以答应周之意乎姑请就南冈而与之论学夫天地之道诚焉而已耳圣人之学诚焉而已耳诚故不息故久故征故悠远故博厚是故天惟诚也故常清地惟诚也故常宁日月惟诚也故常明今夫南冈亦拳石之积耳而其广大悠久至与天地而无疆焉非诚而能若是乎故观夫南冈之厓石则诚厓石尔矣观夫南冈之溪谷则诚溪谷尔矣观夫南冈之峰峦岩壑则诚峰峦岩壑尔矣是皆实理之诚然而非有所虚假文饰以伪为于其间是故草木生焉禽兽居焉宝藏兴焉四时之推敓寒暑晦明烟岚霜雪之变态而南冈若无所与焉凤凰鸣焉而南冈不自以为瑞也虎豹藏焉而南冈不自以为威也养生送死者资焉而南冈不自以为德云雾兴焉而见光怪而南冈不自以为灵是何也诚之无所为也诚之不容已也诚之不可掩也君子之学亦何以异于是是故以事其亲则诚孝尔矣以事其兄则诚弟尔矣以事其君则诚忠尔矣以交其友则诚信尔矣是故蕴之为德行矣措之为事业矣发之为文章矣是故言而民莫不信矣行而民莫不悦矣动而民莫不化矣是何也一诚之所发而非可以声音笑貌幸而致之也故曰诚者天之道也思诚者人之道也应周之有取于南冈而将以求其实者殆亦无出于斯道也矣果若是则如应周岂非思诚之君欤夫思诚之功精矣微矣应周盖已知之真而得之纯矣异时来过稽山之麓尚能为我一言其详乎<br />
<br />
○训蒙大意示教读刘伯颂等<br />
<br />
古之教者教以人伦后世记诵词章之习起而先王之教亡今教童子惟当以孝弟忠信礼义廉耻为专务其栽培涵飬之方则宜诱之歌诗以发其志意导之习礼以肃其威仪讽之读书以开其知觉今人往往以歌诗习礼为不切时务此皆末俗庸鄙之见乌足以知古人立教之意哉大抵童子之情乐嬉游而惮拘检如草木之始萌芽舒畅之则条达摧挠之则衰痿今教童子必使其趍向鼓舞中心喜悦则其进自不能已譬之时雨春风沾被卉木莫不萌动发越自然日长月化若氷霜剥落则生意萧索日就枯槁矣故凡诱之歌诗者非但发其志意而已亦所以泄其跳号呼啸于咏歌宣其幽抑结滞于音节也导之习礼者非但肃其威仪而已亦所以周旋揖让而动荡其血脉拜起屈伸而固束其筋骸也讽之读书者非但开其知觉而已亦所以沉潜反复而存其心抑扬讽诵以宣其志也凡此皆所以顺导其志意调理其性情潜消其鄙吝默化其粗顽日使之渐于礼义而不苦其难入于中和而不知其故是盖先王立教之微意也若近世之训蒙穉者日惟督以句读课仿责其检束而不知导之以礼求其聦明而不知飬之以善鞭挞绳縳若待拘囚彼视学舍如囹狱而不肯入视师长如寇仇而不欲见窥避掩覆以遂其嬉游设诈饰诡以肆其顽鄙偷薄庸劣日趁下流是盖驱之于恶而求其为善也何可得乎凡吾所以教其意实在于此恐时俗不察视以为迂且吾亦将去故特叮咛以告尔诸教读其务体吾意永以为训毋辄因时俗之言改废其绳墨庶成蒙以飬正之功矣念之念之<br />
<br />
○教约<br />
<br />
每日清晨诸生参揖毕教读以次遍询诸生在家所以爱亲敬长之心得无懈忽未能真切否温清定省之仪得无亏缺未能实践否往来街衢步趍礼节得无放荡未能谨饬否一应言行心术得无欺妄非僻未能忠信笃敬否诸童子务要各以实对有则改之无则加勉教读复随时就事曲加诲谕开发然后各退就席肄业<br />
<br />
凡歌诗须要整容定气清朗其声音均审其节调毋懆而急毋荡而嚣毋馁而慑久则精神宣畅心气和平矣每学量童生多寡分为四班每日轮一班歌诗其余皆就席敛容肃听每五日则緫四班逓歌于本学每朔望集各学会歌于书院<br />
<br />
凡习礼须要澄心肃虑审其仪节度其容止毋忽而惰毌沮而怍毋径而野从容而不失之迂缓修谨而不失之拘局久则体貌习熟德性坚定矣童生班次皆如歌诗每间一日则轮一班习礼其余皆就席敛容肃观习礼之日免其课仿每十日则緫四班逓习于本学每朔望则集各学会习于书院<br />
<br />
凡授书不在徒多但贵精熟量其资禀能二百字者止可授以一百字常使精神力量有余则无厌若之患而有自得之羙讽诵之际务令专心一志口诵心惟字字句句紬绎反复抑扬其音节宽虚其心意久则义理浃洽聦明日开矣<br />
<br />
每日工夫先考德次背书诵书次习礼或作课仿次复诵书讲书次歌诗凡习礼歌诗之类皆所以常存童子之心使其乐习不倦而无暇及于邪僻教者知此则知所施矣虽然此其大略也神而明之则存乎其人<br />
<br />
阳明先生文录卷之四<br />
<br />
<br />
●阳明先生文录卷之五<br />
<br />
杂着<br />
<br />
◆杂着<br />
<br />
书汪汝成格物卷<br />
<br />
书石川卷<br />
<br />
与傅生凤<br />
<br />
书王天宇卷<br />
<br />
书王嘉秀请益卷<br />
<br />
书孟源卷<br />
<br />
书杨思元卷<br />
<br />
书玄默卷<br />
<br />
书诸阳伯卷<br />
<br />
书陈世杰卷<br />
<br />
谕泰和杨茂<br />
<br />
书栾惠卷<br />
<br />
书顾维贤卷<br />
<br />
壁帖<br />
<br />
书王一为卷<br />
<br />
书徐汝佩卷<br />
<br />
书朱守谐卷<br />
<br />
书诸阳伯卷<br />
<br />
书张思钦卷<br />
<br />
书中天阁勉诸生<br />
<br />
书朱守干卷<br />
<br />
书正宪扇<br />
<br />
书魏师孟卷<br />
<br />
书朱子礼卷<br />
<br />
书林司训卷<br />
<br />
书黄梦星卷<br />
<br />
○书汪汝成格物卷【癸酉】<br />
<br />
予于汝成格物致知之说博文约礼之说博学笃行之说一贯忠恕之说盖不独一论再论五六论数十论不正矣汝成于吾言始而骇以拂既而疑焉又既而大疑焉又既而稍释焉而稍喜焉而又疑焉最后与予游于玉泉盖论之连日夜而始快然以释油然以喜冥然以契不知予言之非汝成也不知汝成之言非予言也于戏若汝成可谓不苟同于予亦非苟异于予者矣卷首汝成之謮盖其时尚有疑于予今既释然予可以无言也已叙其所以而归之<br />

                    <br>
                        <br />
○书石川卷　【甲戌】<br />
<br />
先儒之学得有浅深则其为言亦不能无同异学者惟当友之于心不必苟求其同亦不必故求其异要在于是而已今学者于先儒之说苟有未合不妨致思思之而终有不同固亦未为甚害但不当因此而遂加非毁则其为罪大矣同志中往往似有此病故特及之程先生云贤且学他是处未湏论他不是处此言最可以自警　见贤思齐焉见不坚而内自省则不至于责人已甚而自治严矣　议论好胜亦是今时学者大病今学者于道如管中窥天少有所见即自足自是傲然居之不疑与人言论不待其辞之终而已先怀轻忽非笑之意訑訑之声音颜色拒人于千里之外不知有道者从傍视之方为之竦息汗颜若无所容而彼悍然不顾略无省觉斯亦可哀也已近时同辈中往往亦有是病者相见时可出此以警励之　某之于道虽亦略有所见未敢尽以为是也其于后儒之说虽亦时有异同未敢尽以为非也朋友之来问者皆相爱者也何敢以不尽吾所见正期体之于心务求真有所见其孰是孰非而身发明之庶有益于斯道也若徒入耳出口互相标立门户以为能学则非某之初心其所以见罪之者至矣近闻同志中亦有类此者切须戒勉乃为无负孔子云默而识之学而不厌斯乃深望于同志者也<br />
<br />
○与傅生凤　【甲戌】<br />
<br />
祁生傅凤志在养亲而苦于贫徐曰仁之为祁也悯其志尝育而教之及曰仁去祁生乃来京师谒予遂从予而南闻予言若有省将从事于学然痛其亲之贫且老其继母弟又瞽而愚无所资以为养乃记诵训计学文辞冀以是干升斗之禄日夜不息遂以是得危疾几不可救同门之士百计宽譬之不能已乃以质于予予曰嘻若生者亦诚可怜者也生之志诚出于孝亲然已陷于不孝而不之觉矣若生者亦诚可怜者也生闻之悚然来问曰家贫亲老而不为禄仕得为孝乎予曰不得为孝矣欲求禄仕而至于成疾以殒其躯得为孝乎生曰不得为孝矣殒其躯而欲读书学文以求禄仕禄仕可得乎生曰不可得禄仕矣曰然则尔何以能免于不孝于是泫然泣下甚悔且曰凤何如而可以免于不孝予曰保尔生母绝尔身正尔情母辱尔亲尽尔职母以得失为尔惕安尔命母以外物戕尔性斯可以免矣其父闻其疾危来视遂欲携之同归予怜凤之志而不能成也哀凤之贫而不能赈也悯凤之去而不能留也临别书此遗之<br />
<br />
○书王天宇卷　【甲戌】<br />
<br />
徐曰仁数为予言天宇之为人予既知之矣今年春始与相见于姑苏话通宵益信曰仁之言天宇诚忠信者也才敏而沉潜者也于是乎慨然有志于圣贤之学非豪杰之士能然哉出兹卷请予言予不敢虚则为诵古人之言曰圣诚而已矣君子之学以诚身格物致知者立诚之功之譬之植焉诚其根也格致其培壅而灌溉之者也后之言格致者或异于是矣不以植根而徒培壅焉灌概焉弊精劳力而不知其终何所成矣是故闻日愽而心日外识益广而伪益增涉猎考究之愈详而所以缘饰其奸者愈深以甚是其为弊亦既可覩矣顾犹泥其说而莫之察也独何欤今之君子或疑予言之为禅矣或疑予言之求异矣然吾不敢苟避其说而内以诬于己外以诬于人也非吾大宇之高明其孰与信之<br />
<br />
○书王嘉秀请益卷　【甲戌】<br />
<br />
仁者以天地万物为一体莫非巳也故曰巳欲立而立人巳欲达而达人古之人所以能见人之善若巳有之见人之不善则恻然若己推而纳诸沟中者亦仁而己矣今见善而妬其胜己见不善而疾视轻蔑不复比数者无乃自陷于不仁之甚而弗之觉者邪夫可欲之谓善人之秉　好是懿德故凡见恶于人者必其在己有未善也瑞凤祥麟人争快覩虎狼蛇蝎见者持挺刃而向之矣夫虎狠蛇蝎未必有害人之心而见之必恶为其有虎狼蛇蝎之形也今之见恶于人者虽其自取未必尽恶无亦在外者犹有恶之形欤此不可以不自省也　君子之学为己之学也为己故必克己克己则无己无己者无我也世之学者执其自私自利之心而自任以为为己渀焉入于隳墯断灭之中而自任以为无我者吾见亦多矣呜呼自以为有志圣人之学乃墯于末世佛老邪僻之见而弗觉亦可哀也夫　有一言而可以终身行之者其恕乎强恕而行求仁莫近焉恕之一言最学者所吃紧其在吾子则犹对病之良药宜时时勤服之也见贤思齐焉见不贤而内自省夫能见不贤而内自省则躬自厚而薄青于人矣此远怨之道也<br />
<br />
○书孟源卷　【乙亥】<br />
<br />
圣贤之学坦如大路但知所从入苟循循而进各随分量皆有所至后学厌常喜异往往时入断蹊曲径用力愈劳去道愈远向在滁阳论学亦惩末俗卑污未免专就高明一路开导引接盖矫枉救伤以拯特弊不得不然若终迷陋习者已无所责其间亦多兴起感发之士一时趋向皆者可喜近来又复渐流空虚为脱落新奇之论使人闻之甚为足忧虽其人品高下若与终迷陋习者亦微有间然究其归极相去能几何哉孟源伯生复来金陵请益察其意向不为无进而谈说之弊亦或未免故因其归而告之以此遂使归告同志务相勉于平实简易之道庶无负相期云耳<br />
<br />
○书杨思元卷　【乙亥】<br />
<br />
杨生思元自广来学既而告归曰夫子之教思元既畧闻之惧不克任请所以砭其疾者而书诸绅予曰子强明者也警敏者也强明者病于矜高是故亢而不能下警敏者病于浅陋是故浮而不能实砭子之疾其谦默乎谦则虚虚则无不容是故受而不溢德斯聚矣默则慎慎则无不密是故积而愈坚诚斯立矣彼少得而自盈者不知谦者也少见而自衒者不知默者也自盈者吾必恶之自衒者吾必耻之而人有不我恶者乎有不吾耻者乎故君子之观人而必自省也其谦默乎<br />
<br />
○书玄默卷　【乙亥】<br />
<br />
玄默志于道矣而犹有诗文之好何耶奕小技也不专心致志则不得况君子之求道而可分情于他好乎孔子曰词达而已矣盖世之为词章者莫不以是籍其口亦独不曰有德者必有言有言者不必有德乎德犹根也言犹枝叶也根之不植而徒以枝叶为者吾未见其能生也予别玄默久友朋得玄默所为诗者见其辞藻日益以进其在玄默固所为根盛而枝叶茂者耶玄默过留都示予以斯卷书此而遗之玄默尚有以告我矣<br />
<br />
○书诸阳伯卷　【戊寅】<br />
<br />
诸阳伯偁从予而问学将别请言予曰相与数月而未尝有所论别而后言也不既晚乎曰数月而未敢有所问知夫子之无隐于我而冀或有所得也别而后请言已自知其无所得而虑夫子之或隐于我也予曰吾何所隐哉道若日星然子惟不用目力焉耳无弗睹者也子又何求平道在迩而求诸远事在易而求诸难天下之通患也子归而立子之志竭子之目力若是而有所弗睹则吾为隐于子矣<br />
<br />
○书陈世杰卷　【庚辰】<br />
<br />
尧允恭克让舜温恭允塞禹不自满假文王徽柔懿恭小心翼翼望道而未之见孔子温良恭俭让葢自古圣贤未有不笃于谦恭者向见世杰以足恭为可耻故遂入于简抗自是简抗自是则傲矣傲凶德也不可长足恭也者有所为而为之者也无所为而为之者谓之谦谦德之柄温温恭人惟德之基堂堂乎张也难与并为仁矣仲尼赞易之谦曰谦尊而光卑而不可踰君子之终也故地不谦不足以载万物天不谦不足以载地圣人不谦不足以受天下之益昔者颜子以能问于不能有而若无盖得夫谦道也慎独致知之说既尝反复于世杰则百凡私意之萌自当退听矣复嚽嚽于是盖就世杰气质之所急者言之躬自厚而薄责于人则远怨见贤思齐见不贤而内自省则德修母谓已为已知而辄以诲人毋谓人为不知而辄以忽人终日但见己过默而识之学而不厌则于道也其庶矣乎<br />
<br />
○谕泰和杨茂【其人不能言不能听自候门求见　庚辰】<br />
<br />
你口不能言是非你耳不能听是非你心还能知是非否【荅曰知是非】如此你口虽不如人你耳虽不如人你心还与人一般【茂时首肯拱谢】大凡人只是此心此心若能存天理是个圣贤的心口虽不能言耳虽不能听也是个不能言不能听的圣贤心若不存天理是个禽兽的心口虽能言耳虽能听也只是个能言能听的禽兽【茂时和胷指天】你如今于父母但尽你心的孝心兄长但尽你心的敬于乡党邻里宗族亲戚但尽你心的谦和恭顺见人怠慢不要嗔怪见人财利不要贪图但在里面行你那是的心莫行你那非的心纵使外面人说你是也不须听说你不是也不须听【茂时首肯拜谢】你口不能言是非省了多少闲是非你耳不能听是非省了多少闲是非凡说是非便生是非生烦恼听是非便添是非添烦恼你口不能说你耳不能听省了多少闲是非省了多少闲烦恼你比别人到快活自在了许多【茂时扣胷指天躃地】我如今教你但终日行你的心不消口里说但终日听你的心不消耳里听【茂时稽首再拜而去】<br />
<br />
○书栾惠卷　【庚辰】<br />
<br />
栾子仁访予于虔舟遇于新淦嗟乎子仁久别之怀兹亦不足为慰乎顾兹簿领纷沓之地虽固道无不在然非所以从容下上其议时也子仁归矣乞骸之疏已数上行且得报子仁其候我于桐江之浒将与子盘桓于云门若耶间有日也闻子仁之居乡尝以乡约善其族党固亦仁者及物之心【时有妬忌乡约者故言之】然非子仁所汲汲孔子云言忠信行笃敬虽蛮貊之邦行矣然必立则见其参于前在舆则见其倚于衡也而后行子仁其务立参前倚衡之诚乎至诚而不动者未之有也不诚未有能动者也聊以是为子仁别去之赠<br />
<br />
○书顾维贤卷　【辛巳】<br />
<br />
维贤以予将远去持此卷求书警戒之辞只此警戒二字便是予所最丁宁者今时朋友大患不能立志是以因循懈弛散漫度日若立志则警戒之意当自有不容己故警戒者立志之辅能警戒则学问思辩之功切磋琢磿之益将日新又新沛然莫之能御矣程先生云学者为气所胜习所夺只好责志又云凡为诗文亦丧志又言且省外事但明乎善惟尽诚心其文章虽不中不远矣所守不约泛滥无功学问之道四书中备矣后儒之论未免互有得失其得者不能出于四书之外失者遂有毫厘千里之谬故莫如专求之四书四书之言简实苟以忠信进德之心求之亦自明白易见与不善人居如入鲍鱼之肆久而不觉其臭则与之俱化孔子大圣尚赖三益之资致三损之戒吾侪从事于学顾随俗同污不思辅仁之友欲求致道恐无是理矣非笑诋毁圣贤所不免伊川有涪州之行孔子尚微服过宋今日风俗益偷人心日以沦溺苟欲自立违俗拂众指摘非笑纷然而起势所必至亦多山所养未深高自标榜所致学者便不当自立门户以招谤速毁亦不当故避非毁同流合污维贤温雅朋友中最为难得似亦微失之弱恐诋笑之来不能无动纔为所动即依阿隐忍久将沦胥以溺每到此便须反身痛自切责为己之志未能坚定亦便志气激昂奋发但知明己之善立已之诚以求快足乎己岂暇顾人非笑指摘故学者只须责自家为己之志未能坚定志苟坚定则非笑诋毁不足动摇反皆为砥砺切磋之地矣今时人多言人之非毁亦当顾恤此皆随俗习非之久相沿其说莫知以为非不知里许尽是私意为害不小不可以不察也<br />
<br />
○壁帖　【壬午】<br />
<br />
守仁鄙劣无所知识且在忧病奄奄中故凡四方同志之辱临者皆不敢相见或不得已而相见亦不敢有所论说各请归而求诸孔孟之训可矣夫孔孟之训昭如日月凡支离决裂似是而非者皆异说也有志于圣人之学者外孔孟之训而他求是舍日月之明而希光于萤爝之微也不亦缪乎有负远来之情聊此以谢荒迷不次<br />
<br />
○书王一为卷【癸未】<br />
<br />
王生一为自惠负笈来学居数月皆随众参谒默然未尝有所请视其色津津若有所喜然一日众皆退乃独复入堂下而请曰致知之训千圣不传之秘也一为既领之矣敢请益予曰千丈之木起于肤寸之萌芽子谓肤寸之外无所益欤则何以至于千丈子谓肤寸之外有所益欤则肤寸之外子将何以益之一为跃然起拜曰闻教矣又三月思其母老于家告归省视因书以与之<br />
<br />
○书徐汝佩卷<br />
<br />
壬午之冬汝佩别予北上赴南宫试己而门下士有自京来者告予以汝佩因南宫策问若阴诋夫子之学者不对而出遂浩然东归行且至矣予闻之黯然不乐者久之士曰汝佩斯举有志之士莫不钦仰歆服以为自尹彦明之后至斯而始再见者也夫人离去其骨肉之爱赍粮束装走数千里以赴三日之试将竭精弊力惟有司之好是投以蕲一日之得希终身之荣斯人人之同情也而汝佩于此独能不为其所不为不欲其所不欲斯非其有见得思义见危授命之勇其孰能声音笑貌而为此乎是心也固富贵不能淫贫贱不能移威武不能屈者矣将夫子闻之跃然而显然而嘉与之也而顾黯然而不乐也何居乎予曰非是之谓也士曰然则汝佩之为是举也尚亦有未至欤岂以汝佩骨肉之养且旦暮所不给无亦随时顺应以少苏其贫困也乎若是则汝佩之志荒矣予曰非是之谓也士曰然则何居平予默然不应士不得问而退他日汝佩既归士往问于汝佩曰向吾以子之事问于夫子矣天子黯然而不乐予云云而夫子云云也子以为奚居汝佩曰始吾见发策者之阴诋吾夫子之学也盖怫然而怒愤然而不平以为吾夫子之学则若是其简易广大也吾夫子之言则若是其真切着明也吾夫子之心则若是其仁恕公普也夫子悯人心之陷溺若已之堕于渊壑也冐天下之非笑诋詈而日谆谆焉亦岂何求于世乎而世之人会不觉其为心而相嫉媢诋毁之若是若是而吾尚可与之并立乎已矣吾将从夫子而长往于深山穷谷耳不与之相闻而目不与之相见斯已矣故遂浩然而归归途无所事事始复专心致志沈潜于吾夫子致知之训心平气和而良知自发然后黯然而不乐曰嘻嗟乎吾过矣士曰然则子之为是也果尚有所不可欤汝佩曰非是之谓也吾之为是也亦未不可而所以为是者则有所不可也吾语子始吾未见夫子也则闻夫子之学而亦尝非笑之矣诋毁之矣及见夫子亲闻良知之诲恍然而大寤醒油然而生意融始自痛悔切责吾不及夫子之门则几死矣今虽知之甚深而未能实诸己也信之甚笃而未能孚诸人也则犹未免于身　者也而遽尔责人若是之峻且彼盖未尝亲承吾夫子之训也使得亲承焉又焉知今之非笑诋毁者异日不如我之痛悔切责乎不如我之深知而笃信乎何忘己之困而责人之速也夫子冐天下之非笑诋毁而日谆谆然惟恐人之不入于善而我则反之其间不能以寸矣夫子之黯然而不乐也盖所以爱珊之至而忧珊之深也虽然夫子之心则又广矣大矣微矣几矣不睹不闻之中吾岂能尽以语子也汝佩见备以其所以告于士者为问予颔之而弗答默然老久之汝佩悚然若有省也明日以此卷入请曰昨承夫子不言之教珊倾耳而听若震惊百里精心浮气一时俱丧矣请遂书之<br />

                    <br>
                        <br />
○书朱守谐卷　【甲申】<br />
<br />
守谐问为学予曰立志而已问立志予曰为学而已守谐未达予曰人之学为圣人也非有心为圣人之志虽欲为学谁为学有其志矣而不日用其力以为之虽欲立志亦乌在其为志乎故立志者为学之心也为学者立志之事也譬之奕焉奕者其事也专心致志者其心一也以为鸿鹄将至者其心二也惟奕秋之为听其事专也思授弓缴而射之其事分也守谐曰人之言曰知之未至行之不力予未有知也何以能行乎予曰是非之心知也人皆有之子无患其无知惟患不肯知耳无患其知之未至惟患不致其知耳故曰知之非艰行之惟艰今执途之人而告之以凡为仁义之事彼皆能知其为善也告之以凡为不仁不义之事彼皆能知其为不善也途之人皆能知之而子有弗知乎如知其为善也致其知为善之知而必为之则知至矣如知其为不善也致其知为不善之知而必不为之则知至矣知犹水也人心之无不知犹水之无不就下也决而行之无有不就下者决而行之者致知之谓也此吾所谓知行合一者也吾子疑吾言乎夫道一而已矣<br />
<br />
○书诸阳伯卷　【甲申】<br />
<br />
妻侄诸阳伯复请学既告之以格物致知之说矣他日复请曰致知者致吾心之良知也是既闻教矣然天下事物之理无穷果惟致吾之良知而可尽乎抑尚有所求于其外也乎复告之曰心之体性也性即理也天下宁有心外之性宁有性外之理乎宁有理外之心乎外心以求理此告子义外之说也理也者心之条理也是理也发之于亲则为孝发之于君则为忠发之于朋友则为信千变万化至不可穷竭而莫非发于吾之一心故谓端庄静一为养心而以学问思辨为穷理者析心与理而为二矣若吾之说则端庄静一亦所以穷理而学问思辨亦所以养心非谓养心之时无有所谓理而穷理之时无有所谓心也此古人之学所以知行并进而收合一之功后世之学所以分知行为先后而不免于支离之病者也曰然则朱子所谓如何而为温凊之节如何而为奉养之宜者非致知之功乎曰是所谓知矣而未可以为致知也知其何如而为温凊之节则必实致其温凊之功而后吾之知始至知其如何而为奉养之宜则必实致其奉养之力而后吾之知始至如是乃可以为致知耳若但空然知其为如何温凊奉养而遂谓之致知则孰非致知者耶者曰知至至之知至者知也至之者致知也此孔门不易之教百世以俟圣人而不惑者也<br />
<br />
○书张思钦卷　【乙酉】<br />
<br />
三元张思钦元相将葬其亲卜有日矣南走数千里而来请铭于予予之不为文也久矣辞之固而请弗已则与之坐而问曰子之乞铭于我也将以图不朽于其亲也则亦宁非孝子之心乎虽然子以为孝子之图不朽于其亲也尽于是而已乎将犹有进于是者也夫图之于人也则曷若图之于子乎传之于其人之口也则曷若传之于其子之身乎故子为贤人也则其父为贤人之父矣子为圣人也则其父为圣人之父矣其与托之于人之言也孰愈夫叔梁纥之名至今为不朽矣则亦以仲尼之为子耶抑亦以他人为之铭耶思钦蹙然而起稽颡而后拜曰元相非至于夫子之门则几失所以图不朽于其亲者矣明日入而问圣人之学则语之格致之说焉求格致之要则语之以良知之说焉思钦跃然而起拜而复稽曰元相苟非至于夫子之门则尚未知有其心又何以图不朽于其亲乎请归葬吾亲而来卒业于夫子之门则庶几其不朽之图矣<br />
<br />
○书中天阁勉诸生　【乙酉】<br />
<br />
虽有天下易生之物一日暴之十日寒之未有能生者也承诸君之不鄙每予来归咸集于此以问学为事甚盛意也然不能旬日之留而旬日之间又不过三四会一别之后辄复离羣索居不相见者动经年岁然则岂惟十日之寒而已乎若是而求萌糵之畅茂条达不可得矣故予切望诸君勿以予之去留为聚散或五六日八九日虽有俗事相妨亦须破冗一会于此务在诱掖奖劝砥砺切磋使道德仁义之亲日亲日近则世利纷华之染亦日远日疏所谓相观而善百工居肆以成其事者也相会之时尤须虚心逊志相亲相敬大抵朋友之交以相下为益或议论末合要在从容涵育相感以诚不得动气求胜长傲遂非务在默而成之不言而信其或矜己之长攻人之短粗心浮气矫以沽名讦以为直挟胜心而行愤嫉以圯族败羣为志则虽日讲时习于此亦无益矣诸君念之念之<br />
<br />
○书朱守干卷　【乙酉】<br />
<br />
黄州朱生守干请学而归为书致良知三字夫良知者即所谓是非之心人皆有之不待学而有不待虑而得者也人孰无是良知乎独有不能致之耳自圣人以至于愚人自一人之心以达于四海之远自千古之前以至于万代之后无有不同是良知也者是所谓天下之大本也致是良知而行则所谓天下之达道也天地以位万物以育将富贵贫贱患难夷狄无所入而弗自得也矣<br />
<br />
○书正宪扇　【乙酉】<br />
<br />
今人病痛大叚只是傲千罪百恶皆从傲上来傲则自高自是不肯屈下人故为子而傲必不能孝为弟而傲必不能弟为臣而傲必不能忠象之不仁丹朱之不肖皆只是一傲字便结果了一生做个极恶大罪的人更无觧救得处汝曹为学先要除此病根方才有地步可进傲之反为谦谦字便是对症之药非但是外貌卑逊湏是中心恭敬撙节退让常见自己不是真能虚己受人故为子而谦斯能孝为弟而谦斯能弟为臣而谦斯能忠尧舜之圣只是谦到至诚处便是允恭克让温恭允塞也汝曹勉之敬之其母若伯鲁之简哉<br />
<br />
○书魏师孟卷　【乙酉】<br />
<br />
心之良知是谓圣圣人之学惟是致此良知而已自然而致之者圣人也勉然而致之者贤人也自蔽自昧而不肯致之者愚不肖者也愚不肖者虽其蔽昧之极良知又未尝不存也苟能致之即与圣人无异矣此良知所以为圣愚之同具而人皆可以为尧舜者以此也是故致良知之外无学矣自孔孟既没此学失传几千百年赖天之灵偶复有见诚千古之一快百世以俟圣人而不惑者也每以启夫同志无不跃然以喜者此亦可以验夫良知之同然矣间有听之而疑者则是支离之习没溺既久先横不信之心而然使能姑置其旧见而平气以绎吾说盖亦未有不憣然而悔悟者也南昌魏氏兄弟旧学于予既皆有得于良知之说矣其季良贵师孟因其诸兄而来请其资禀甚颖而意向甚笃然以偕计北上不得久从于此吾虽畧已言之而未能悉也故特书此以遗之<br />
<br />
○书朱子礼卷　【甲申】<br />
<br />
子礼为诸暨宰问政阳明子与之言学而不及政子礼退而省其身惩己之忿而因以得民之所恶也窒己之欲而因以得民之所好也舍己之利而因以得民之所趋也愓己之易而因以得民之所忽也去己之蠹而因以得民之所患也明己之性而因以得民之所同也三月而政举叹曰吾乃今知学之可以为政也已他日又见而问学阳明子与之言政而不及学子礼退而修其职平民之所恶而因以惩己之忿也从民之所好而因以窒己之欲也顺民之所趋而因以舍己之利也警民之所忽而因以愓己之易也拯民之所患而因以去己之蠹也复民之所同而因以明己之性也朞年而化行叹曰吾乃今知政之可以为学也已他日又见而问政与学之要阳明子曰明德亲民一也古之人明明德以亲其民亲民所以明其明德也是故明明德体也亲民用也而止至善其要矣子礼退而求至善之说烱然见其良知焉曰吾乃今知学所以为政而政所以为学皆不外乎良知焉信乎止至善其要也矣<br />
<br />
○书林司训卷　【甲戌】<br />
<br />
林司训年七十九矣走数千里谒予于越予悯其既老且贫媿无以为济也嗟乎昔王道之大行也分田制禄四民皆有定制壮者修其孝悌忠信老者衣帛食肉不负戴于道路死徙无出乡出入相友疾病相扶持乌有耄耋之年而犹走衣食于道路者乎周衰而王迹熄民始有无恒产者然其时圣学尚明士虽贫困犹有固穷之节里闾族党犹知有相恤之义逮其后世功利之说日浸以盛不复知有明德亲民之实士皆巧文博词以饰诈相规以伪相轧以利外冠裳而内禽兽而犹或自以为从事于圣贤之学如是而欲挽而复之三代呜呼其难哉吾为此惧揭知行合一之说订致知格物之谬思有以正人心息邪说以求明先圣之学庶几君子闻大道之要小人蒙至治之泽而哓哓者皆视以为狂惑丧心诋笑訾怒予亦不自知其力之不足日挤于颠危莫之救以死而不顾也不亦悲夫予过彭泽时尝悯林之穷使邑令延为社学师至是又失其业于归也不能有所资给聊书此以遗之<br />
<br />
○书黄梦星卷　【丁卯】<br />
<br />
潮有处士黄翁保号坦夫者其子梦星来越从予学越去潮数千里梦星居数月辄一告归省其父去二三月辄复来如是者屡屡梦星质性温然善人也而甚孝然禀气差弱若不任于劳者窃怪其乃不惮道途之阻远而勤苦无已也因谓之曰生既闻吾说可以家居养亲而从事矣奚必往来跋涉若是乎梦星跽而言曰吾父生长海滨知慕圣贤之道而无所从求入既乃获见吾乡之薛杨诸子者得夫子之学与闻其说而乐之乃以责梦星曰吾衰矣吾不希汝业举以干禄汝但能若数子者一闻夫子之道焉吾虽啜粥饮水死填沟壑无不足也矣梦星是以不远数千里而来从每归省求为三月之留以奉菽水不许则求为踰月之留亦不许居未旬日即已具资粮戒童仆促之启行梦星涕泣以请则责之曰唉儿女子欲以是为孝我乎不能黄鹄千里而思为翼下之雏徒使吾心益自苦故亟游夫子之门者固梦星之本心然不能久留于亲侧而倏往倏来吾父之命不敢违也予曰贤哉处士之为父孝哉梦星之为子也勉之哉卒成乃父之志斯可矣今年四月上旬其家忽使人来讣云处士没矣呜呼惜哉呜呼惜哉圣贤之学其久见弃于世也不啻如土苴苟有言论及之则众共非笑诋斥以为恠物惟世之号称贤士大夫者乃始或有以之而相讲究然至考其立身行己之实与其平日家庭之间所以训督期望其子孙者则又未尝不汲汲焉惟功利之为务而所谓圣贤之学者则徒以资其谈论粉饰文具于其外如是者常十而八九矣求其诚心一志实以圣贤之学督教其子如处士者可多得乎而今亡矣岂不惜哉岂不惜哉阻远无由往哭遥寄一奠以致吾伤悼之怀而叙其遣子来学之故若此以风励夫世之为父兄者亦因以益励梦星使之务底于有成以无忘乃父之志右二月望日书梦星卷<br />
<br />
阳明先生文录卷之五<br />
<br />
◇外集◇<br />
<br />
卷之一　　赋骚六首　归越诗三十六首　山东诗六首　狱中诗十四首　赴谪诗五十五首<br />
<br />
卷之二　　居夷诗一百十一首<br />
<br />
卷之三　　庐陵诗五首　京师诗二十四首　归越诗五首　滁州诗三十六首　南都诗四十七首　赣州诗三十二首<br />
<br />
卷之四　　江西诗一百二十首　居越诗三十四首　两广诗二十一首<br />
<br />
卷之五　　书<br />
<br />
卷之六　　序<br />
<br />
卷之七　　记<br />
<br />
卷之八　　说　杂着<br />
<br />
卷之九　　墓志铭墓表　墓碑　传　碑　赞　箴　祭文<br />
<br />
●外集卷之一<br />
<br />
赋骚六首<br />
<br />
归越诗三十六首<br />
<br />
山东诗六首<br />
<br />
狱中诗十四首<br />
<br />
赴谪诗五十五首<br />
<br />
◆赋骚六首<br />
<br />
太白楼赋<br />
<br />
九华山赋<br />
<br />
吊屈平赋<br />
<br />
思归轩赋<br />
<br />
咎言<br />
<br />
祈雨辞<br />
<br />
○太白楼赋　【丙辰】<br />
<br />
岁丙辰之孟冬兮泛扁舟予南征凌济川之惊涛兮览层构乎任城曰太白之故居兮俨高风之犹在蔡侯导余以从陡兮将放观乎四海木萧萧而乱下兮江浩浩而无穷鲸敖敖而涌海兮鹏翼翼而承风月生辉于采石兮日留景于岳峯蔽长烟乎天姥兮渺匡庐之云松嘅昔人之安在兮吾将上下求索而不可蹇予虽非白之俦兮遇季真之知我羗后人之视今兮又乌知其不果吁嗟太白公奚为其居此兮余奚为其复来倚穹霄以流盻兮固千载之一哀昔夏桀之颠覆兮尹退乎莘之野成汤之立贤兮乃登庸而伐夏谓鼎俎其要说兮维党人之挤诟曾圣哲之匡时兮夫焉前枉而直后当天宝之末代兮淫好色以信谗恶来妹喜其猖獗兮众皆狐媚以贪婪判独毅而不顾兮爰命夫以仆妾之役宁直死以顑颔兮夫焉患得而局促开元之绍基兮亦遑遑其求理生逢时以就列兮固云台麒阁而容与夫何漂泊于天之涯兮登斯楼乎延伫信流俗之嫉妬兮自前世而固然怀夫子之故都兮沛余涕之湲湲庙堂之偃蹇兮或非情之所好惟不合于斯世兮恣沉酣而远眺进吾不遇于武丁兮退吾将颜氏之箪瓢奚曲蘖其昏迷兮亦夫子之所逃管仲之辅紏兮孔圣与其改行佐璘而失节兮始以见道之未明覩夜郎之有作兮横逸气以徘徊亦初心之无他兮故虽悔而弗摧吁嗟其谁无过兮抗直气之为难轻万乘于褐夫兮固孟轲之所叹旷绝代而相感兮望天宇之漫漫去夫子其千祀兮世益隘以周容媒妇妾以驰骛兮又从而为之吮痈贤者化而改度兮兢规曲以为同峄山青兮河流泻风飕飕兮澹平野凭高楼兮不见舟楫纷兮楼之下舟之人兮俨服亦有庶几夫子之踪者<br />
<br />
○九华山赋　【壬戌】<br />
<br />
循长江而南下指青阳以幽讨启鸿蒙之神秀发九华之天巧非效灵于坤轴孰构奇于玄造涉五溪而径入宿无相之窈窕访王生于邃谷掏金沙之清潦凌风雨乎半霄登望江而远眺步千仭之苍壁俯龙池于深窅吊谪仙之遗迹跻化城之缥缈饮钵孟之朝露见莲花之孤标扣云门而望天柱列仙舞于晴昊俨双椒之辟门真人驾阳云而独蹻翠盖平临乎石照绮霞掩映乎天姥二神升于翠微九子邻于积稻炎歊起于玉甑烂石碑之文藻回澄秋于枕月建少微之星旐覆瓯承滴翠之余沥展旗立云外之旌纛下安禅而步逍遥览双泉于松杪踰西洪而憩黄石悬百丈之灏灏濑流觞而萦纡遗石船于涧道呼白鹤于云峯钓嘉鱼于龙沼倚透碧之峗屼谢尘寰之纷扰攀齐云之巉■〈山削〉鉴琉璃之浩溔沿东阳而西历飧九节之蒲草樵人导余以冥探排碧云之瑶岛群峦翳其缪蔼失阴阳之昏晓垂七布之沉沉灵龟隐而复佻履高僧而屧招贤开白日之杲杲试胡茗于春阳汲垂云之渊湫凌绣壁而据石屋何文殊螺髻之蟠紏梯拱辰而北盻隳遗光于拾宝缁裳迓于黄匏休圆寂之幽俏乌乎春于业篁和云韶之鷕鷕唤起促余之晨兴落星河于檐橑护山嘠其惊飞恠游人之太早揽卉木之如濯被晨晖而争姣静镵声之剥啄幽人劚参厥于冥杳碧鸡哕于青林鹇翻云而失皓隐捣药于樛萝挟提壸饼焦而翔绕鳯凰承盂冠以相遗饮沆瀣之仙醥羞竹实以嬉翱集梧枝之袅袅岚欲雨而霏霏鸣湿湿于蘴葆躐三游而转青峭拂天香于茫渺席泓潭以濯缨浮桃泻而扬缟淙澌澌而落荫饮猿猱之捷狡睨斧柯而升大还望会仙于云表悯子京之故宅欵知微之碧桃倏金光之闪映睫累景于穹坳弄玄珠于赤水舞千尺之潜蛟并花塘而峻极散香林之回飙抚捊屠之突兀泛五钗之翠涛袭珎芳于绝巘袅金步之摇摇莎罗踯躅芬敷而灿耀幢玉女之妖娇搴龙须于灵宝墯钵囊之飘飖开仙掌于嵚嵌散青馨之迢迢披白云而踸崇寿见参错之僧寮日既夕而山冥挂星辰于窿■〈山上敖下〉宿南台之明月虎夜啸而罴嗥鹿麋群游于左右若将侣幽人之岑寥迥高寒其无寐闻氷壑之洞箫溪女厉晴泷而曝术杂精苓之春苗邀予觞以玉液饭玉粒之琼瑶溘辞余而远去飒霞裾之飘飘复中峯而怅望或仙踪之可招乃下见阳陵之蜿蝘忽有感于子明之宿要逝予将遗世而独立采石芝于层霄虽长处于穷僻乃永离乎豗嚣彼苍黎之缉缉固吾生之同胞苟颠连之能济吾岂靳于一毛矧狂胡之越獗王师局而奔劳吾宁不欲请长缨于阙下快平生之郁陶顾力微而任重惧覆败于或遭又出位以图远将无诮于鹪鹩嗟有生之迫隘等灭没于风泡亦富贵其奚为犹荣蕣之一朝旷百世而兴感蔽雄杰于蓬蒿吾诚不能同草木而腐朽又何避乎群喙之呶呶已矣乎吾其鞭风霆而骑日月被九霞之翠袍搏鹏翼于北溟钓三山之巨鳌道昆仑而息驾听王母之云璈呼浮丘于子晋招勾曲之三茅长遨游于碧落共大虚而逍遥乱曰蓬壸之藐藐兮列仙之所逃兮九华之矫矫兮吾将于此巢兮匪尘心之足搅兮念鞠育之劬劳兮苟初心之可绍兮永矢弗挠兮<br />

                    <br>
                        <br />
○吊屈平赋<br />
<br />
正德丙寅某以罪谪贵阳取道沅湘感屈原之事为文而吊之其词曰<br />
<br />
山黯惨兮江夜波风飕飕兮木落森柯泛中流兮焉泊湛椒醑兮吊湘累云冥冥兮月星蔽晦氷崚■〈山层〉兮霰又下累之宫兮安在怅无见兮愁予高岸兮■〈山钦〉崎纷紏错兮樛枝下深渊兮不测宂澒洞兮蛟螭山岑兮无极空谷谽谺兮迥寥寂猿啾啾兮吟雨熊罴嗥兮虎交迹念累之穷兮焉托处四山无人兮骇狐鼠魈魅游兮群跳啸瞰出入兮为累奸宄嫉累正直兮反诋为殃昵此上官兮子兰为臧幽丛薄兮畴侣怀故都兮增伤望九疑兮参差就重华兮陈辞沮积雪兮磵道绝洞庭渺邈兮天路迷要彭咸兮江潭召申屠兮使骖娥鼓瑟兮冯夷舞聊遨游兮湘之浦乘回波兮泊兰渚睠故都兮独延伫君不还兮郢为墟心壹郁兮欲谁语郢为墟兮函崤亦焚谗鬼逋戮兮快不酬冤历千载兮耿忠愊君可复兮排帝阍望遁迹兮渭阳箕罹囚兮其佯以狂艰贞兮晦明怀若人兮将予退藏宗国沦兮摧腑肝忠愤激兮中道难勉低回兮不忍溘自沉兮心所安雄之謏兮谗喙众狂穉兮谓累扬已为魈为魅兮为谗媵妾累视若鼠兮佞颡有泚累忽举兮云中龙■〈艹斦〉晻霭兮飘风横四海兮倏忽驷玉虬兮上冲降望兮大壑山川萧条兮渀寥廓逝远去兮无穷怀故都兮蜷局乱曰日西夕兮沅湘流楚山嵯峨兮无冬秋累不见兮涕泗世愈隘兮孰知我忧<br />
<br />
○思归轩赋　【庚辰】<br />
<br />
阳明子之官于虔也廨之后乔木蔚然退食而望若处深麓而游于其乡之园也构轩其下而名之曰思归焉门人相谓曰归乎夫子之役役于兵革而没没于徽缠也而靡寒暑焉而靡昏朝焉而发萧萧焉而色焦焦焉虽其心之固嚣嚣也而不免于呶呶焉哓哓焉亦奚为乎稿中竭外而徒以劳劳焉为乎哉且长谷之迢迢也穷林之寥寥也而耕焉而樵焉亦焉往而弗宜矣夫退身以全节大知也敛得以亨道大时也怡神养性以游于造物大熙也又夫子之夙期也而今日之归又奚以思为乎哉则又相谓曰夫子之思归也其亦在陈之怀欤吾党之小子其狂其简伥伥然若瞽之无与偕也非吾夫子之归孰从而裁之乎则又相谓曰嗟呼夫子而得其归也斯土之人为失其归矣乎天下之大也而皆若是焉其谁与为理乎虽然夫子而得其归也而后得于道惟夫天下之不得于道也故若是其贸贸夫道得而志全志全而化理化理而人安则夫斯人之徒亦未始为不得其归也而今日之归又奚疑乎而奚以思为乎阳明子闻之怃然而叹曰吾思乎吾思乎吾亲老矣而暇以他为乎虽然之言也其始也吾私焉其次也吾资焉又其次也吾几焉乃援琴而歌之歌曰归兮归兮又奚疑兮吾行日非兮吾亲日衰兮胡不然兮日思予旋兮后悔可迁兮归兮归兮二三子之言兮<br />
<br />
○咎言　【丙寅】<br />
<br />
正德丙寅冬十一月守仁以罪下锦衣狱省愆内讼时有所述既出而录之<br />
<br />
何玄夜之漫漫兮悄予怀之独结严霜下而增寒兮皦明月之在隙风呶呶以憎木兮鸟惊呼而未息魂营营以惝恍兮目窅窅其焉极懔寒飙之中人兮杳不知其所自夜展转而九起兮沾予襟之如泗胡定省之弗遑兮岂荼甘之如荠怀前哲之耿光兮耻周容以为比何天高之冥冥兮孰察予之衷予匪戚于累囚兮捁匪予之为恫沛洪波之浩浩兮造云阪之蒙蒙税予驾其安止兮终予去此其焉从孰瘿瘰之在颈兮谓累足之何伤熏目而弗顾兮惟盲者以为常孔训之服膺兮恶讦以为直辞婉变期巷遇兮岂予言之未力皇天之无私兮鉴予情之靡他宁保身之弗知兮膺斧锧之谓何蒙出位之为愆兮信愚忠而蹈亟苟　圣明之有禆兮虽九死其焉恤乱曰予年将中岁月遒兮深谷崆峒逝息游兮飘然凌风八极周兮孰乐之同不均忧兮匪修名崇仁之求兮出处时从天命何忧兮<br />
<br />
○祈雨辞　【正德丙子南赣作】<br />
<br />
呜呼十日不雨兮田且无禾一月不雨兮川且无波一月不雨兮民已为疴再月不雨兮民将柰何小民无罪兮天无咎民抚巡失职兮罪在予臣呜呼盗贼兮为民大屯天或罪此兮赫威降嗔民则何罪兮玉石俱焚呜呼民则何罪兮天何遽怒油然兴云兮雨兹下土彼罪曷逋兮哀此穷苦<br />
<br />
◆归越诗三十六首　【弘治壬戌年以刑部主事告病归越作】<br />
<br />
游牛峯寺四首<br />
<br />
又四绝句<br />
<br />
姑苏吴氏海天楼次邝尹韵<br />
<br />
山中立秋日偶书<br />
<br />
夜雨山翁家偶书<br />
<br />
寻春<br />
<br />
西湖醉中谩书二首<br />
<br />
九华山下柯秀才家<br />
<br />
夜宿无相寺<br />
<br />
题四老围棋图<br />
<br />
无相寺三首<br />
<br />
化城寺六首<br />
<br />
李白祠二首<br />
<br />
双峰<br />
<br />
莲花峰<br />
<br />
列仙峰<br />
<br />
云门峰<br />
<br />
芙蓉阁<br />
<br />
书梅竹小画<br />
<br />
○游牛峯寺四首　【牛峯今改名浮峯】<br />
<br />
洞门春霭闭深松飞磴缠空转石峯猛虎踞厓如出柙断螭蟠顶讶悬钟金城绛阙应无处翠壁丹书尚有踪天下名区皆一到此山殊不厌来重<br />
<br />
萦纡鸟道入云松下数湖南百二峯岩犬吠人时出树山僧迎客自鸣钟凌飙陡险真扶病异日探奇是旧踪欲扣灵关问丹诀春风萝薜隔重重<br />
<br />
偶寻春寺入层峯曾到浑疑入梦中飞鸟去边悬栈道冯夷宿处有幽宫溪云晚度千岩雨海月凉飘万里风夜拥苍厓卧丹洞山中亦自有王公<br />
<br />
一卧禅房隔岁心五峯烟月听猿吟飞湍映树悬苍玉香粉吹松落细金画壁多年霜藓合石床春尽雨花深胜游过眼俱陈迹珎重新题满竹林<br />
<br />
○又四绝句<br />
<br />
翠壁看无厌山池坐益清深林落轻叶不道是秋声<br />
<br />
其二<br />
<br />
恠石有千窟老松多半枝清风洒岩洞是我再来时<br />
<br />
其三<br />
<br />
人间酷暑避不得清风都在深山中池边一坐即二日忽见岩头碧树红<br />
<br />
其四<br />
<br />
两到浮峯兴转剧醉眠三日不知还眼前风景色色异惟有人声似世间<br />
<br />
○姑苏吴氏海天楼次邝尹韵<br />
<br />
晴云吹寒春事浓江楼三月尚残冬青山暗逐回廊转碧海真成快捷方式通风暖檐牙双燕剧云深帘幙万花重倚阑天北疑回首想象丹梯下六龙<br />
<br />
○山中立秋日偶书<br />
<br />
风吹蝉声乱林卧惊新秋山池静澄碧暑气亦已收青峯出白云突兀成琼楼袒裼坐溪石对之心悠悠倏忽无定态变化不可求浩然发长啸忽起双白鸥<br />
<br />
○夜雨山翁家偶书<br />
<br />
山空秋夜静月明松桧凉沿溪步月色溪影摇空裳山翁隔水语酒熟呼我尝褰衣涉溪去笑引开竹房<br />
<br />
谦言值暮夜盘飡百无将露华明橘柚摘献氷盘香洗盏对酬酢浩歌入苍茫醉拂岩石卧言归遂相忘<br />
<br />
○寻春<br />
<br />
卜里湖光放小舟谩寻春事及西畴江鸥意到忽飞去野老情深只自流薄暮草香含雨气九峯晴色散溪流吾侪是处皆行乐何必兰亭说旧游<br />
<br />
○西湖醉中谩书二首<br />
<br />
十年尘海劳魂梦此日重来眼倍清好景恨无苏老笔乞归徒有贺公情白鳬飞处青林晚翠壁明边反照晴<br />
<br />
烂醉湖云宿湖寺不知山月堕江城掩映红妆莫谩猜隔林知是藕花开共君醉卧不须到自有香风拂面来<br />
<br />
○九华山下柯秀才家<br />
<br />
苍峯抱层嶂翠瀑绕双溪下有幽人宅萝深客到迷<br />
<br />
○夜宿无相寺<br />
<br />
春宵卧无相月照五溪花掬水洗双眼披云看九华岩头金佛国树杪謞仙家彷佛闻笙鹤青天落绛霞<br />
<br />
○题四老围棋图<br />
<br />
世外烟霞亦许时至今风致后人思却怀刘项当年事不及山中一着棋<br />
<br />
○无相寺三首<br />
<br />
老僧岩下屋绕屋皆松竹朝闻春鸟啼夜伴岩虎宿<br />
<br />
其二<br />
<br />
坐望九华碧浮云生晓寒山灵应秘惜不许俗人看<br />
<br />
其三<br />
<br />
静夜闻林雨山灵似欲留只愁梯石滑不得到峯头<br />
<br />
○化城寺六首<br />
<br />
化城高住万山深楼阁凭空上界侵天外清秋度明月人间微雨结浮阴钵龙降处云生座岩虎归时风满林最爱山僧能好事夜堂灯火伴孤吟<br />
<br />
其二<br />
<br />
云里轩窓半上钩望中千里见江流高林日出三更晓幽谷风多六月秋仙骨自怀何日化尘缘翻觉此生浮夜深忽起蓬莱兴飞上青天十二楼<br />
<br />
其三<br />
<br />
云端皷角落星斗松顶架裟散雨花一百六峯开碧汉八十四梯踏紫霞山空仙骨葬金椁春暖石芝抽玉芽独挥谈尘拂烟雾一笑天地真无涯<br />
<br />
其四<br />
<br />
化城天上寺石磴入星躔云外开丹井峯头耕石田月明猿听偈风静鹤参禅今日揩双眼幽怀二十年<br />
<br />
其五<br />
<br />
僧屋烟霏外山深绝世哗茶分龙井水饭带石田砂香细云岚杂窓高峰影遮林栖无一事终日弄丹霞<br />
<br />
其六<br />
<br />
突兀开穹阁氤氲散晓钟饭遗黄稻粒花发五钗松金骨藏灵塔神光照远峯微茫竟何是老衲话遗踪<br />
<br />
○李白祠二首<br />
<br />
于古人豪去空山尚有祠竹深荒旧径藓合失残碑云雨罗文藻溪泉系梦思老僧殊未解犹自索题诗<br />
<br />
其二<br />
<br />
谪僊栖隐地千载尚高风云散九峯雨岩飞百丈虹寺僧传旧事词客吊遗踪回首苍茫外青山感慨中<br />
<br />
○双峰<br />
<br />
凌崖望双峰苍茫竟何在载拜西北风为我扫浮霭<br />
<br />
○莲花峰<br />
<br />
夜静凉颷发轻云散碧空玉钩挂新月露出青芙蓉<br />
<br />
○列仙峰<br />
<br />
灵峭九万丈参差生晓寒僊人招我去挥手青云端<br />
<br />
○云门峰<br />
<br />
云门出孤月秋色坐苍涛夜久群籁绝独照宫锦袍<br />
<br />
○芙蓉阁<br />
<br />
青幽意不尽还向月中看明月归城市风尘又马鞍<br />
<br />
其二<br />
<br />
岩下云万里洞口桃千树终岁无人来惟许山僧住<br />
<br />
○书梅竹小画<br />
<br />
寒倚春霄苍玉杖九华峰顶独归来何家草亭深雪里却有梅花傍竹开<br />
<br />
◆山东诗六首　【弘治甲子年起复主试山东时作】<br />
<br />
登泰山五首<br />
<br />
泰山高次王内翰司献韵<br />
<br />
○登泰山五首<br />
<br />
晓登泰山道行行入烟霏阳光散岩壑秋容淡相辉云梯挂青壁仰见蛛丝微长风吹风色飘飘送天衣峰顶动笙乐青童两相依振衣将往从凌云忽高飞挥手若相待丹霞闪余晖凡躯无徤羽怅望未能归<br />
<br />
二<br />
<br />
天门何崔嵬下见青云浮泱渀绝人世迥豁高天秋暝色从地起夜宿天上楼天鸡鸣半夜日出东海头隐约蓬壶树缥缈扶桑洲浩歌落青冥遗响入凔流唐虞变楚汉灭没如风沤藐矣鹤山僊秦皇岩堪求金砂费日月颓颜竟难留吾意在庞古冷然驭凉兴相期广成子太虚显遨游枮槁向岩谷黄绮不足俦<br />
<br />
三<br />
<br />
穷厓不可极飞步凌烟虹危泉泻石道空影垂云松千峯互攒簇掩映青芙蓉高台倚巉削倾侧临崆峒失足墯烟雾碎骨颠厓中下愚竟难晓摧折纷相从吾方坐日观披云笑天风赤水问轩后苍梧呌重瞳隐隐落天语阊阖开玲珑去去勿复道浊世将焉穷<br />
<br />
四<br />
<br />
尘网苦羁縻富贵真露草不如骑白鹿东游入蓬岛朝登太山望洪涛隔缥缈阳辉出海云来作天门晓遥见碧霞君翩翻起员峤玉女紫鸾笙双吹入晴昊举首望不及下拜风浩浩掷我玉虚篇读之殊未了傍有长眉翁一一能指道从此炼金砂人间迹如扫<br />
<br />
五<br />
<br />
我才不救时匡扶志空大置我有无间缓急非所赖孤坐万峯巅哈然遗下块已矣复何求至精谅斯在澹泊匪虚沓洒脱无芥蔕世人闻予言不笑即吁恠吾亦不强语惟复笑相待鲁叟不可作此意聊自快<br />
<br />
○泰山高次王内翰司献韵<br />
<br />
欧生诚楚人但识庐山高庐山之高犹可计寻丈若夫泰山仰视恍惚吾不知其尚在青天之下乎其已直出青天上我欲仿拟试作泰山高但见丘垤之见未能测识高大笔底难具状扶舆磅薄元气锺突兀半遮天地东南衡北恒西有华俯视伛偻谁争雄人寰茫昧乍隐见雷雨初觧开鸿蒙绣壁丹梯烟霏霭■〈雨上对下〉海日初涌照耀苍翠平麓远抱沧海湾日观正与扶桑对听涛声之下泻知百川之东会天门石扇豁然中开幽崖邃谷襞积隐埋中有遯世之流龟潜雌伏飧霞吸秀于其间往往恠谲多僊才上有百丈之飞湍悬空络石穿云而直下其源疑自青天来岩头肤寸出烟雾须臾滂沱遍九垓古来登封七十二主后来相效纷纷如雨玉检金函无不为只今埋没如何许但见白云犹复起封中断碑无字天外日日磨刚风飞尘过眼倏超忽飘荡岂复留其踪天空翠华远落日辞千峯鲁郊获麟岐阳会凤明堂既毁閟宫兴颂宣尼曳杖逍遥一去不复来幽泉呜咽而含悲群峦拱揖如相送俯仰宇宙千载相望墯山乔岳尚被其光峻极配天无敢颉顽嗟予瞻眺门墙外何能彷佛窥室堂也来攀附蹑遗迹三千之下不知亦许再拜占末行吁嗟乎泰山之高其高不可极半壁回（下佚九个诗题）<br />
<br />
◆狱中诗十四首<br />
<br />
有室七章<br />
<br />
读易<br />
<br />
岁暮<br />
<br />
见月<br />
<br />
天涯<br />
<br />
屋罅月<br />
<br />
别友狱中<br />
<br />
○有室七章<br />
<br />
（前文佚）朝既式矣日既夕矣悠悠我思曷其极矣<br />
<br />
○读易<br />
<br />
囚居亦何事省愆惧安饱瞑坐玩羲易洗心见微奥乃知先天翁画画有至教包蒙戒为寇童捁事宜早蹇蹇匪为节虩虩未违道遯四获我心蛊上庸自保俛仰天地间触目俱浩浩簟瓢有余乐此意良匪矫幽哉阳明麓可以忘吾老<br />
<br />
○岁暮<br />
<br />
兀坐经旬成木石忽惊岁暮还思乡高檐白日不到地深夜黠鼠时登床峯头霁雪开草阁瀑下古松闲石房溪鹤洞猿尔无恙春江归棹吾相将<br />
<br />
○见月<br />
<br />
屋罅见明月还见地上霜客子夜中起旁皇涕沾裳匪为严霜苦悲此明月光月光如流水徘徊照高堂胡为此幽室奄忽踰飞扬逝者不可及来者犹可望盈虚有天运叹息何能忘<br />
<br />
○天涯<br />
<br />
天涯岁暮氷霜结永巷人稀罔象游长夜星辰曕阁道晓天钟皷隔云楼思家有泪仍多病报主无能合远投留得升平双眼在且应蓑笠卧沧洲<br />
<br />
○屋罅月<br />
<br />
幽室不知年夜长昼苦短但见屋罅月清光自亏满佳人宴清夜繁丝激哀管朱阁出浮云高歌正凄婉宁知幽室妇中夜独愁叹良人事游侠经岁去不反来归在何时年华忽将晚萧条念宗祀泪下长如霰<br />
<br />
○别友狱中<br />
<br />
居常念朋旧簿领成阔绝嗟我二三友胡然此簪盍累累囹圄间讲诵未能辍桎梏敢忘罪至道良足悦所恨精诚眇尚口徒自蹶　天王本明圣旋已但中热行藏未可期明当与君别愿言毌诡随努力从前哲<br />
<br />
◆赴谪诗五十五首　【正德丁卯年赴谪贵阳龙场驿作】<br />
<br />
答汪抑之三首<br />
<br />
阳明子之南也其友湛元明歌九章以赠崔子锺和之以五诗于是阳明子作八咏以答之<br />
<br />
南游三首<br />
<br />
忆昔答乔白岩因寄储柴墟三首<br />
<br />
一日怀抑之也抑之之赠既尝答以三诗意若有歉焉是以赋也<br />
<br />
梦与抑之昆季语湛崔皆在焉觉而有感因纪以诗三首<br />
<br />
因雨和杜韵<br />
<br />
赴谪次北新关喜见诸弟<br />
<br />
南屏<br />
<br />
卧病静慈写怀<br />
<br />
移居胜果寺二首<br />
<br />
忆别<br />
<br />
泛海<br />
<br />
武夷次壁间韵<br />
<br />
草萍驿次林见素韵奉寄<br />
<br />
玉山东岳庙遇旧识严星士<br />
<br />
广信元夕蒋太守舟中夜话<br />
<br />
夜泊石亭寺用韵呈陈娄诸公因寄储柴墟都宪及乔白岩太常诸友<br />
<br />
过分宜望钤冈庙<br />
<br />
杂诗三首<br />
<br />
袁州府宜春台四绝<br />
<br />
夜宿宣风馆<br />
<br />
萍乡道中谒濂溪祠<br />
<br />
宿萍乡武云观<br />
<br />
醴陵道中风两夜宿泗洲寺次韵<br />
<br />
长沙答周生<br />

                    <br>
                        <br />
涉湘于迈岳麓是遵仰止先哲因怀友生丽泽兴感伐木寄言二首<br />
<br />
游岳麓书事<br />
<br />
次韵答赵太守王推官<br />
<br />
天心湖沮泊既济书事<br />
<br />
○答汪抑之三首<br />
<br />
去国心已恫别子意弥恻伊迩怨昕夕况兹万里隔恋恋岐路间执手何能默子有昆弟居而我远亲侧回思菽水欢羡子何由得知子念我深夙夜敢忘惕良心忠信资蛮貊非我戚<br />
<br />
北风春尚号浮云正南驰风云一相失各在天一涯客子怀往路起视明星稀驱车赴长阪迢迢入岚霏旅宿苍峡底雾两昏朝弥间关不足道嗟此白日微切磋怀良友愿言母心违<br />
<br />
闻子赋茆屋来归在何年索居间楚越连峯郁参天缅怀岩中隐磴道穷扳缘江云动苍壁山月流澄川朝采石上芝暮漱松间泉鹅湖有前约鹿洞多遗编寄子春鸿书待我秋江船<br />
<br />
○阳明子之南也其友湛元明歌九章以赠崔子锺和之以五诗于是阳明子作八咏以答之<br />
<br />
君莫歌九章歌以伤我心微言破寥寂重以离别吟别离悲尚浅言微感逾深瓦缶易谐俗谁辩黄钟音<br />
<br />
其二<br />
<br />
君莫歌五诗歌之增离忧岂无良朋侣洵乐相遨游譬彼桃与李不为仓囷谋君莫忘五诗忘之我焉求<br />
<br />
其三<br />
<br />
洙泗流浸微伊洛仅如线后来三四公瑕瑜未相掩嗟予不量力跛蹩期致远屡兴还屡仆惴息几不免道逢同心人秉节倡予敢力争毫厘间万里或可勉风波忽相失言之泪徒泫<br />
<br />
其四<br />
<br />
此心还此理宁论已与人千古一嘘吸谁为叹离群浩浩天地内何物非同春相思辄奋励无为俗所分但使心无间万里如相亲不见宴游交征逐胥以沦<br />
<br />
其五<br />
<br />
器道不可离二之即非性孔圣欲无言下学从泛应君子勤小物蕴蓄乃成行我诵穷索篇于子既闻命如何圜中士空谷以为静<br />
<br />
其六<br />
<br />
静虚匪虚寂中有未发中中有亦何有无之即成空无欲见真体忘助皆非功至哉玄化机非子孰与穷<br />
<br />
其七<br />
<br />
忆与美人别赠我青琅函受之不敢发焚香始开椷讽诵意弥远期我濂洛间道远恐莫致庶几终不惭<br />
<br />
其八<br />
<br />
忆与美人别惠我云锦裳锦裳不足贵遗我氷雪肠寸肠亦何遣誓言终不渝珎重美人意深秋以为期<br />
<br />
○南游三首<br />
<br />
元明与予有衡岳罗浮之期赋南游以申约也<br />
<br />
南游何迢迢苍山亦南驰如何衡阳鴈不见燕台书莫歌澧浦曲莫吊湘君祠苍梧烟雨绝从谁问九疑<br />
<br />
其二<br />
<br />
九疑不可问罗浮如可攀遥拜罗浮云奠以双琼环渺渺洞庭波东逝何时还人生不努力草木同哀残<br />
<br />
其三<br />
<br />
洞庭何渺茫衡岳何崔嵬风飘回鴈雪美人归未归我有紫瑜佩留挂芙蓉台下有蛟龙峡往往兴云雷<br />
<br />
○忆昔答乔白岩因寄储柴墟三首<br />
<br />
忆昔与君约玩易探玄微君行赴西岳经年始来归方将军穷索忽复当远辞相去万里余后会安可期问我长生诀惑也吾谁欺盈亏消息间至哉天地机圣狂天渊隔失得分毫厘<br />
<br />
其二<br />
<br />
毫厘何所辩惟在公与私公私何所辩天动与人为遗体岂不贵践形乃无亏愿君崇德性问学刊支离毌为气所役毌为物所疑恬澹自无欲精专绝交驰博奕亦何事好之日若饴吟咏有性情丧志非所宜非君爱忠告斯语容见嗤试问柴墟子吾言亦何如<br />
<br />
其三<br />
<br />
柴墟吾所爱春阳溢鬂眉白岩吾所爱慎默长如愚二君廊庙器予亦山泉姿度量较齿德长者皆吾师置我五人未庶亦忘崇卑迢迢万里别心事两不疑比风送南鴈慰我长相思<br />
<br />
○一日怀抑之也抑之之赠既尝答以三诗意若有歉焉是以赋也<br />
<br />
一日复一日去子日以远惠我金石言沉郁未能展人生各有际道谊尤所眷尝嗤儿女悲忧来仍不免缅怀沧洲期聊以慰迟晚<br />
<br />
其二<br />
<br />
迟晚不足叹人命各有常相去忽万里河山郁苍苍中夜不能寐起视江月光中情良自抑美人难自忘<br />
<br />
其三<br />
<br />
美人隔江水彷佛若可覩风吹蒹葭雪飘荡知何处美人有瑶瑟清奏含太古高楼明月夜惆怅为谁鼓<br />
<br />
○梦与抑之昆季语湛崔皆在焉觉而有感因纪以诗三首<br />
<br />
梦与故人语语我以相思才为旬日别宛若三秋期令弟坐我侧屈指如有为须臾湛君至崔子行相随肴醑旋罗列语笑如平时纵言及微奥委会意忘其辞觉来复何有起坐空嗟咨<br />
<br />
其二<br />
<br />
起坐忆所梦默遡犹历历初谈自有形继论入无极无极生往来往来万化出万化无停机往来何时息来者胡为信往者胡为屈微哉屈信间子午当其窟非子尽精微此理谁与测何当衡庐间相携玩羲易<br />
<br />
其三<br />
<br />
衡庐曾有约相携尚无时去事多翻覆来踪岂前知斜月满虚牗树影何参差林风正萧瑟惊鹊无宁枝邈彼二三子惄焉劳我思<br />
<br />
○因雨和杜韵<br />
<br />
晚堂疏雨暗柴门忽入残荷泻石盆万里沧江生白发几人灯火坐黄昏客途最觉秋先到荒径惟怜菊尚存却忆故园耕钓处短蓑长笛下江村<br />
<br />
○赴谪次北新关喜见诸弟<br />
<br />
肩舟风雨泊江关兄弟相看梦寐间已分天涯成死别宁知意外得生还投荒自识君恩远多病心便吏事闲携汝耕樵应有日好移茅屋傍云山<br />
<br />
○南屏<br />
<br />
溪南漠漠南屏路春服初成病眼开花竹日新僧已老湖山知旧我重来层楼雨急青林迥古殿云晴碧嶂回独有幽禽觧相信双飞时下读书台<br />
<br />
○卧病静慈写怀<br />
<br />
卧病空山春复夏山中幽事最能知雨晴阶下泉声急夜静松间月色迟把卷有时眠白石觧缨随意濯清漪吴山越峤俱堪老正柰燕云系远思<br />
<br />
○移居胜果寺二首<br />
<br />
江上但知山色好峰回始见寺门开半空虚阁有云住六月深松无暑来病肺正思移枕簟洗心兼得远尘埃富春咫尺烟涛外时倚层霞望钓台<br />
<br />
病余岩阁坐朝曛异景相新得未闻日脚倒明千顷雾雨声高度万峯云越山障水当吴峤江月随湖上海门便欲携书从此老不教猿鹤更移文<br />
<br />
○忆别<br />
<br />
忆别江干风雪阴艰难岁月两侵寻重看骨肉情何限况复斯文约旧深贤圣可期先立志尘凡未脱谩言心移家便住烟霞壑绿水青山长对吟<br />
<br />
○泛海<br />
<br />
阴夷原不滞胷中何异浮云过太空夜静海涛三万里月明飞锡下天风<br />
<br />
○武夷次壁间韵<br />
<br />
肩舆飞度万峯云回首沧波月下闻海上真为沧水使山中又遇武夷君溪流九曲初谙路精舍千年始及门归去高堂慰垂白细探更拟在春分<br />
<br />
○草萍驿次林见素韵奉寄<br />
<br />
山行风雪瘦能当会喜江花照野航本与宦途成懒散颇因诗景受闲忙乡心草色春同远客鬂松梢晚更苍料得烟霞终有分未须连夜梦溪堂<br />
<br />
○玉山东岳庙遇旧识严星士<br />
<br />
忆昨东归亭下路数峯箫管隔秋云肩舆欲到妨多事皷枻重来会有云春夜绝怜灯节近溪声冣好月中闻行藏无用君平卜请看沙边鸥鹭群<br />
<br />
○广信元夕蒋太守舟中夜话<br />
<br />
楼台灯火水西东箫皷星桥渡碧空何处忽谈尘世外百年惟此月明中客途孤寂浑常事远地相求见古风别后新诗如不惜衡南今亦有飞鸿<br />
<br />
○夜泊石亭寺用韵呈陈娄诸公因寄储柴墟都宪及乔白岩太常诸友<br />
<br />
廿年不到石亮寺惟有西山只旧青白拂挂墙僧已去红阑照水客重经沙村远树凝春望江雨孤篷入夜听何处故人还笑语东风啼鸟梦初醒<br />
<br />
怅望沙头成久坐江洲春树何青青烟霞故国虚梦相风雨客途真惯经白璧屡投终自信朱弦一绝好谁听扁舟心事沧浪旧从与渔人笑独醒<br />
<br />
○过分宜望钤冈庙<br />
<br />
共传峰顶树古庙有灵神楚俗多尊鬼巫言觧惑人望禋存旧典捍御及斯民世事浑如此题诗感慨新<br />
<br />
○杂诗三首<br />
<br />
危栈断我前猛虎尾我后倒崖落我左绝壑临我右我足复荆榛雨雪更纷骤邈然思古人无闷脚自有无闷虽足珍警惕忘尔守居观真宰意匪薄亦良厚<br />
<br />
其二<br />
<br />
青山清我目流水静我耳琴瑟在我御经书满我几措足践坦道悦心有妙理顽冥非所惩贤达何靡靡干干怀往训敢忘惜分晷悠哉天地内不知老将至<br />
<br />
其三<br />
<br />
羊肠亦坦道太虚何阴晴灯窻玩古易欣然获我情起舞还再拜圣训垂明明拜舞讵踰节顿忘乐所形敛□复端坐玄思窥沉溟寒根固生意息灰抱阳精冲漠际无极列宿罗青冥夜深向晦息始闻风雨声<br />
<br />
○袁州府宜春台四绝<br />
<br />
宜春台上还春望山水南来眼未尝却笑韩公亦多事更从南浦羡滕王<br />
<br />
台名何事只宜春山色无时不可人不用烟花费妆点尽教刊落尽嶙峋<br />
<br />
特修江藻拜祠前正是春风欲暮天童冠尽多归咏兴城南兼说有温泉<br />
<br />
古庙香灯几许年增修还费大官钱至今楚地多风雨犹道山神驾铁船<br />
<br />
○夜宿宣风馆<br />
<br />
山石崎岖古辙痕沙溪马渡水犹浑夕阳归鸟投深麓烟火行人望远村天际浮云生白发林间孤月坐黄昏越南冀北俱千里正恐春愁入梦魂<br />
<br />
○萍乡道中谒濂溪祠<br />
<br />
木偶相沿恐未真清辉亦复凛衣巾簿书曾屑乘田吏俎豆犹存畏垒民碧水苍山俱过化光风霁月自传神千年私淑心丧后下拜春祠荐渚苹<br />
<br />
○宿萍乡武云观<br />
<br />
晓行山径树高低雨后春泥没马蹄翠色绝云开远嶂寒声隔竹隐晴溪已闻南去艰舟楫漫忆东归泹杖藜夜宿仙家见明月清光还似鉴湖西<br />
<br />
○醴陵道中风两夜宿泗洲寺次韵<br />
<br />
风雨偏从险道常深泥没马陷车箱虚传鸟路通巴蜀岂必羊肠在太行远渡渐看连暝色晚霞会喜见朝阳水南昏黑投僧寺还□羲编坐夜长<br />
<br />
○长沙答周生<br />
<br />
旅倦憩江观病齿废谈诵之子特相求礼殚意弥重自言绝学余有志莫与共手持一编书披历见肝衷近希小范踪远为贾生恸兵符及射艺兮技靡不综我方惩创后见之色亦动子诚仁者心所言亦屡中愿子且求志蕴蓄事涵泳孔圣固遑遑与点乐归咏回也王佐才闭户避邻閧知子信美才大构中梁栋未当匠石求滋植务培壅愧子勤绻意何以相规讽养心在寡欲操存舍即纵岳麓何森森遗址自南宋江山足游息贤迹尚堪踵何当谢病来士气多沉勇<br />
<br />
○涉湘于迈岳麓是遵仰止先哲因怀友生丽泽兴感伐木寄言二首<br />
<br />
客行长沙道山川郁绸缪西探指岳麓凌晨渡湘流踰冈复陡巘吊古还寻幽林壑有余采昔贤此藏修我来寔仰止匪伊事盘游衡云开晓望洞野浮春洲怀我二三友伐木增离忧何当此来聚道谊日相求<br />
<br />
其二<br />
<br />
林间憩白石好风亦时来春阳熙百物欣然得了怀缅思两夫子此地得徘徊当年靡童冠旷代登堂阶高情讵今昔物色遗吾侪顾谓二三子取瑟为我谐我弹尔为歌尔舞我与偕吾道有至乐富贵真浮埃若时乘大化勿愧点与回陡冈采松栢将以遗所思勿采松栢枝两贤昔所依缘峰践台石将以望所期勿践台上石两贤昔所跻两贤去邈矣我友何相违吾斯未能信役役空尔疲胡不此簪盍丽泽相遨嬉渴饮松下泉饥飧石上芝偃仰绝余念迁客难久稽洞庭春浪阔浮云隔九疑江洲满芳草目极令人悲已矣从此去奚必兹山为恋系乃从欲安土惟随时晚闻冀有得此外吾何知<br />
<br />
○游岳麓书事<br />
<br />
醴陵西来涉湘水信宿江城沮风雨不独病齿畏风湿泥潦侵途绝行旅人言岳麓最形胜隔水溟蒙隐云雾赵侯需晴邀我游故人徐陈各传语周生好事屡来速森森雨脚何由住晓来阴翳稍披拂便携周生涉江去戒令休遣府中知徒尔劳人更妨务橘洲僧寺浮江流鸣钟出延立沙际停桡一至答其情三洲连绵亦佳处行云散漫浮日色是时峯峦益开霁乱流荡桨济倏忽系檝江边老檀树岸行里许入麓口周生道予勤指顾柳蹊梅堤存彷佛道林林壑独如故赤沙想象虚田中西屿倾颓今冡墓道乡荒址留突兀赫曦远望石如皷殿堂释菜礼从宜下拜朱张息游地凿石开山面势改双峯辟阙见江渚闻是吴君所规画此举良是反遭忌九仞谁亏一篑功叹息遗基独延伫浮屠观阁摩青霄盘据名区遍寰宇其徒素为儒所摈以此方之反多愧爱礼思存告朔羊况此实作匪文具人云赵侯意颇深隐忍调停旋修举昨来风雨破栋脊方遣圬人补残敝予闻此语心稍慰野人蔬蕨亦罗置欣然一酌才举杯津夫走报郡侯至此行隐迹何由闻遣骑候访自吾寓潜来鄙意正为此仓率行庖益劳费整冠出迓见两盖乃知王君亦同御肴羞层迭丝竹繁避席兴辞恳莫拒多仪劣薄非所承乐阕觞周日将暮黄堂吏散君请生病夫沾醉须少憩入舟暝色渐微茫却喜顺流还易渡严城灯火人已稀小巷曲折忘归路僊宫酣倦成熟寐晓闻檐声复如注昨游偶遂寔天假信知行乐皆有数涉躐差偿夙好心尚有名山敢多慕齿角亏盈分则然行李虽淹吾不恶<br />
<br />
○次韵答赵太守王推官<br />
<br />
诘朝事虔谒玄居宿斋沐积霖喜新霁风日散清燠兰挠渡芳渚半涉见水陆溪山俨新宇雷雨荒大麓皇皇弦诵区斯文昔炳郁兴废尚屯疑使我怀悱懊近闻牧守贤经营亟乘屋方舟为予来飞盖遥肃肃花絮媚晚筵韶景正柔淑浴沂谅同情及兹授春服令德倡高祠混珠愧鲁目努力崇修名迂疏自岩谷<br />
<br />
○天心湖沮泊既济书事<br />
<br />
挂席下长沙瞬息百余里舟人共扬眉予独忧其駃日暮入沅江抵石舟果圯补敝诘朝发冲风遂龃龉瞑泊后江湖萧条旁罾垒月黑波涛惊蛟鼍互睥睨翌午风益厉狼狈收断汜天心数里间三日但遥指甚雨迅雷电作势殊未已溟溟云雾中四望渺涯涘篙桨不得施丁夫尽嗟譩淋漓念同胞吾宁忍暴使饘粥且倾橐苦甘吾与尔众意在必济粮绝亦均死凭陵向高浪吾亦讵容止虎怒安可撄志同稍足倚且令并岸行试涉湖滨沚收舵幸无事风雨亦浸弛逡巡缘沚湄迤逦就风势新涨翼回湍倏忽逝如矢夜入武阳江渔村稳堪■〈舟羲〉籴市谋晚炊且为众人喜江醪信漓浊聊复荡胸滓济险在需时徼幸岂常理尔辈勿轻生偶然非可恃<br />
<br />
阳明先生文录卷之一<br />
<br />
<br />
●外集卷之二<br />
<br />
居夷诗一百十一首<br />
<br />
◆居夷诗一百十一首<br />
<br />
去妇叹五首<br />
<br />
罗旧驿<br />
<br />
沅水驿<br />
<br />
钟皷洞<br />
<br />
平溪馆次王文济韵<br />
<br />
清平卫即事<br />
<br />
兴隆卫书壁<br />
<br />
七盘<br />
<br />
初至龙场无所止结草庵居之<br />
<br />
始得东洞遂改为阳明小洞天二首<br />
<br />
谪居粮绝请学于农将田南山永言寄怀<br />
<br />
观稼<br />
<br />
采蕨<br />
<br />
猗猗<br />
<br />
南溟<br />
<br />
溪水<br />
<br />
龙冈新构<br />
<br />
诸生来<br />
<br />
西园<br />
<br />
水滨洞<br />
<br />
山石<br />
<br />
无寐二首<br />
<br />
诸生夜坐<br />
<br />
艾草次胡少参韵<br />
<br />
凤鶵次韵答胡少参<br />
<br />
鹦鹉和胡韵<br />
<br />
诸生<br />
<br />
游来僊洞早发道中<br />
<br />
别友<br />
<br />
赠黄太守澍<br />
<br />
寄友用韵<br />
<br />
秋夜<br />
<br />
采薪二首<br />
<br />
龙冈漫兴五首<br />
<br />
答毛拙庵见招书院<br />
<br />
老桧<br />
<br />
却巫<br />
<br />
过天生桥<br />
<br />
南霁云祠<br />
<br />
春晴<br />
<br />
陆广晓发<br />
<br />
雪夜<br />
<br />
元夕二首<br />
<br />
家僮作纸灯<br />
<br />
白云堂<br />
<br />
来僊洞<br />
<br />
木阁道中雪<br />
<br />
元夕雪用苏韵二首<br />
<br />
晓霁用前韵书怀二首<br />
<br />
次韵陆佥宪元日喜晴<br />
<br />
元夕木阁山火<br />
<br />
夜宿汪氏园<br />
<br />
春行<br />
<br />
村南<br />
<br />
山途二首<br />
<br />
白云<br />
<br />
答刘美之见寄次韵<br />
<br />
寄徐掌教<br />
<br />
书庭蕉<br />
<br />
送张宪长左迁滇南大参次韵<br />
<br />
南庵次韵二首<br />

                    <br>
                        <br />
观傀儡次韵<br />
<br />
徐都宪同游南庵次韵<br />
<br />
即席次王文济少参韵二首<br />
<br />
赠刘侍御二首<br />
<br />
夜寒<br />
<br />
冬至<br />
<br />
春日花间偶集示门生<br />
<br />
次韵送陆文顺佥宪<br />
<br />
次韵陆佥宪病起见寄<br />
<br />
过汪门崖<br />
<br />
辰州虎溪龙兴寺闻杨名父将到留韵壁间<br />
<br />
武陵潮音阁怀元明<br />
<br />
阁中坐雨<br />
<br />
霁夜<br />
<br />
僧斋<br />
<br />
睡起写怀<br />
<br />
三山晚眺<br />
<br />
鹅羊山<br />
<br />
泗洲寺<br />
<br />
再经武云观书林玉玑道士壁<br />
<br />
再过濂溪祠用前韵<br />
<br />
○去妇叹五首<br />
<br />
楚人有间于新娶而去其妇者其妇无所归去之山间独居怀绻不忘终无他适予闻其事而悲之为作去妇叹<br />
<br />
委身奉箕箒中道成弃捐苍蝇间白璧君心亦何愆独嗟贫家女素质难为妍命薄良自喟敢忘君子贤春华不再艳颓魄无重圆新欢莫终恃令仪慎周还<br />
<br />
其二<br />
<br />
依违出门去欲行复迟迟邻妪尽出别强语含辛悲陋质容有缪放逐理则宜姑老籍相慰缺乏多所资妾行长已矣会面当无时<br />
<br />
其三<br />
<br />
妾命如草芥君身比琅玕柰何以妾故废食怀愤冤无为伤姑意燕尔且为欢中厨存宿旨为姑备朝飧畜育意干绪仓率徒悲酸伊迩望门屏盍从新人言夫意已如此妾还当谁颜<br />
<br />
其四<br />
<br />
去矣勿复道己去还踌蹰鸡鸣尚闻响犬恋犹相随感此摧肝肺泪下不可挥冈回行渐远日落群鸟飞群鸟各有托孤妾去何之<br />
<br />
其五<br />
<br />
空谷多凄风树木何萧森浣衣涧氷合采苓山雪深离居寄岩宂忧思托鸣琴朝弹别鹤操暮弹孤鸿吟弹苦思弥切巑岏隔云岑君聪甚明哲何因闻此音<br />
<br />
○罗旧驿<br />
<br />
客行日日万峰头山水南来亦胜游布谷鸟啼村雨暗剌桐花暝石溪幽蛮烟喜过青杨瘴乡思愁经芳杜洲身在夜郎家万里五云天北是神州<br />
<br />
○沅水驿<br />
<br />
辰阳南望接沅州碧树林中古驿楼远客日怜风土异空山惟见瘴云浮耶溪有信从谁问楚水无情只自流却幸此身如野鹤人间随地可淹留<br />
<br />
○钟皷洞<br />
<br />
见说水南多异迹岩头时有皷钟声空遗石壁千年在未信金砂九转成远地星辰瞻北极春山明月坐更深年来夷险还忘却始信羊肠路亦平<br />
<br />
○平溪馆次王文济韵<br />
<br />
山城寥落闭黄昏灯火人家隔水村清世独便吾职易穷途还赖此心存蛮烟瘴雾承相往翠壁丹厓好共论畎亩投闲终有日小臣何以答君恩<br />
<br />
○清平卫即事<br />
<br />
积雨山途喜乍晴暖云浮动水花明故园日与青春远敝缊凉思白苎轻烟际卉衣窥绝栈【时士苗方仇杀】峰头戌角隐孤城华夷节制严冠履漫说殊方列省卿<br />
<br />
○兴隆卫书壁<br />
<br />
山城高下见楼台野戌参差暮角催贵竹路从峰顶入夜郎人自日边来莺花来道惊春老雉蝶连云向晚开尺素屡题还屡掷衡南那有鴈飞回<br />
<br />
○七盘<br />
<br />
鸟道萦纡下七盘古藤苍木峡声寒境多奇绝非吾上时可淹留是谪官犹记边烽传羽檄近闻苗俗化衣冠投簪实有居夷志垂白难承菽水欢<br />
<br />
○初至龙场无所止结草庵居之<br />
<br />
草庵不及肩旅倦体方适开棘自成篱土阶漫无级迎风亦萧疏漏雨易补缉灵濑向朝湍深林凝暮色群獠环聚讯语庞意颇质鹿豕且同游兹类犹人属枸樽映瓦豆尽醉不知夕缅怀黄唐化畧称茅茨迹<br />
<br />
○始得东洞遂改为阳明小洞天二首<br />
<br />
古洞閟荒僻虚设疑相待披莱历风磴移居快幽垲营炊就岩窦放榻依石垒穹窒旋熏塞夷坎仍洒扫卷帙漫堆列樽壶动光彩夷居信何陋恬淡意方在岂不桑梓怀素位聊无悔<br />
<br />
童仆自相语洞居颇不恶人力免结构天巧谢雕凿清泉傍厨落翠雾还成幕我辈日嬉偃主人自愉乐虽无棨戟荣且远尘嚣聒但恐霜雪凝云深衣絮薄我闻筦尔笑周虑愧尔言上古处巢窟抔饮皆污樽冱极阳内伏石宂多冬喧豹隐文始泽龙蛰身乃存岂无数尺榱轻裘吾不温邈矣箪瓢子此心期与论<br />
<br />
○谪居粮绝请学于农将田南山永言寄怀<br />
<br />
谪居屡在陈从者有愠见山荒聊可田钱鏄还易办夷俗多火耕仿习亦颇便及兹春未深数亩犹足佃岂徒实口腹且以理荒宴遗穗及鸟雀贫寡发余羡出来在明晨山寒易霜霰<br />
<br />
○观稼<br />
<br />
下田既宜稌高田亦宜稷种蔬须土疏种蓣须土湿寒多不实秀暑多有螟螣去草不厌贫耘禾不厌密物理既可玩化机还默识即是参赞功毌为轻稼穑<br />
<br />
○采蕨<br />
<br />
采蕨西下山扳援陡崔嵬游子望乡国泪下心如摧浮云塞长空颓阳不可回南归断舟楫北望多风埃已矣供了职勿更贻亲哀<br />
<br />
○猗猗<br />
<br />
猗猗涧边竹青青岩畔松直干历水雪密叶留清风自期永相托云壑无违踪如何两分植憔悴叹西东人事多翻覆有如道上蓬惟应岁寒意随处还当同<br />
<br />
○南溟<br />
<br />
南溟有瑞鸟东海有灵禽飞游集上苑结侣珎树林愿言饰羽仪共舞箫韶音风云忽中变一失难相寻瑞鸟既遭縻灵禽投荒岑天衢雨雪积江汉虞罗侵哀哀鸣索侣病翼飞未任群鸟亦千百谁当会其心南岳有竹实丹溜青松阴何时共栖息永托云泉深<br />
<br />
○溪水<br />
<br />
溪石何落落溪水何泠泠坐石弄溪水欣然濯我缨溪水清是底照我白发生年华若流水一去无回停悠悠百年内吾道终何成<br />
<br />
○龙冈新构<br />
<br />
诸夷以予宂居颇阴湿请构小庐欣然趋事不月而成诸生闻之亦皆来集请名龙冈书院其轩曰何陋<br />
<br />
谪居聊假息荒秽亦须治凿巘薙林条小构自成趣开牕入远峰架扉出深树墟寨俯透迤行木互蒙翳畦蔬稍溉锄花药颇杂莳宴适岂专予来者得同憩轮奂匪致美丹令易倾敝<br />
<br />
营茅乘田隙洽旬始苟完初心待风雨落成还美观锄荒既开径拓樊亦理圆低檐避松偃疏土行竹根勿翦墙下棘束列因可藩莫撷林间萝蒙笼覆云轩素缺农圃学因兹得深论毌为轻鄙事吾道固斯存<br />
<br />
○诸生来<br />
<br />
蕳滞动罹咎废幽得幸免夷居虽异俗野朴意所眷思亲独疚心疾忧庸自遣门生颇群集樽斝亦时展讲习性所乐记问复怀腼林行或沿涧洞游还陡巘月榭坐鸣琴云牕卧披卷澹泊生道真旷达匪荒宴岂必鹿门栖自得乃高践<br />
<br />
○西园<br />
<br />
方园不盈亩蔬卉颇成列分溪免瓮灌补篱防豕蹢芜草稍焚薙清雨夜来歇濯渥新叶敷荧荧夜花发放锄息重阴旧书漫披阅倦枕竹下石醒望松间月起来步闲谣冕酌檐下设尽醉即草铺忘与邻翁别<br />
<br />
○水滨洞<br />
<br />
送远憩岨谷濯缨俯清流沿溪涉危石曲洞藏深幽花静馥常閟溜暗光亦浮平生泉石好所遇成淹留好鸟忽双下鯈鱼亦群游坐久尘虑息澹然与道谋<br />
<br />
○山石<br />
<br />
山石犹有理山木犹有枝人生非木石别久宁无思愁来步前庭仰视行云驰行云随长风飘飘去何之行云有时定游子无还期高梁始归燕题鴂已先悲有生岂不苦逝者长若斯已矣复何事商山行采芝<br />
<br />
○无寐二首<br />
<br />
烟灯暖无寐忧思坐长往寒风振乔林叶落闻牕响起窥庭月光山空游罔象怀人阻积雪崖氷几千丈<br />
<br />
其二<br />
<br />
穷厓多杂树上与青冥连穿云下飞瀑谁能识其源但闻清猿啸时见皓鹤翻中有避世士冥寂栖其巅繄予亦同调路绝难攀缘<br />
<br />
○诸生夜坐<br />
<br />
谪居澹虚寂眇然怀同游日入山气夕孤亭俯平畴草际见数骑取径如相求渐近识颜面隔树停鸣驺投辔鴈鹜进携榼各有羞分席夜堂夜绛■〈虫葛〉清樽浮鸣琴复散帙壶矢交觥筹夜弄溪上月晓陡林间丘村翁或招饮洞客偕探幽讲习有真乐谈笑无俗流缅怀风沂兴千载相为谋<br />
<br />
○艾草次胡少参韵<br />
<br />
艾草莫艾兰兰有芬芳姿况生幽谷底不碍君稻畦艾之亦何益徒令香气衰荆棘生满道出剌伤人肌持刀忌触手睨视不敢挥艾草湏艾棘勿为棘所欺<br />
<br />
○凤鶵次韵答胡少参<br />
<br />
凤雏生高厓风雨摧其翼养疴深林中百鸟惊辟易虞人视为妖举网争弹弋此本王者瑞惜哉谁能识吾方哀其穷胡忍复相亟鸱枭据丛林驱鸟恣搏食嗟尔独何心枭凤如白黑<br />
<br />
○鹦鹉和胡韵<br />
<br />
鹦鹉生陇西群飞恣鸣游何意虞罗及充贡来中州金绦縻华屋云泉谢林丘能言实阶祻吞声亦何求主人有隐寇窃发闻其谋感君惠养德一语思所酬惧君不见察杀身反为尤<br />
<br />
○诸生<br />
<br />
人生多离别佳会难再遇如何百里来三宿便辞去有琴不肯弹有酒不肯御远陡见深情宁予有弗顾洞云还自栖溪月谁同步不念南寺时寒江雪将暮不记西园日桃花夹川路相去倏几月秋风落高树富贵犹尘沙浮名亦飞絮嗟我二三子吾道有真趣胡不携书来茆堂好同住<br />
<br />
○游来僊洞早发道中<br />
<br />
霜风清木叶秋意生萧疏冲星策晓骑幽事将有徂股虫乱飞掷道狭草露濡倾暑特晨发征夫已先途淅米石间溜炊火岩中庐烟峰上初日林鸟相嘤呼意欣物情适战胜癯色腴行乐信宇宙富贵非吾图<br />
<br />
○别友<br />
<br />
幽寻意方结柰此世累牵凌晨驱马别持杯且为传相求苦非远山路多风烟所贵明哲士秉道非苟全去矣崇令德吾亦行归田<br />
<br />
○赠黄太守澍<br />
<br />
岁宴乡思切客久亲旧疏卧疴闭空院忽来故人车入门辩眉宇喜定还惊吁远行亦安适符竹膺新除荒郡号难理况兹征索余君才素通敏窘剧宜有纾蛮乡虽瘴毒逐客犹安居经济非复事时还理残书山泉足游憩鹿麋能友予澹然穹壤内容膝皆吾庐惟萦垂白念旦久怀归图君行勉三事吾计终五湖<br />
<br />
○寄友用韵<br />
<br />
怀人坐沉夜帷灯暖幽光耿耿积烦绪忽忽如有忘玄景逝不处朱炎化微凉相彼谷中葛重阴殒衰黄感此游客子经年未还乡伊人不在目丝竹徒满堂天深鴈书杳梦短关塞长情好矢无斁愿言觊终偿惠我金石编徽音激宫商驰辉不可即式尔增予伤馨香袭肝膂聊用中心藏<br />
<br />
○秋夜<br />
<br />
树暝栖翼喧萤飞夜堂静遥穹出晴月低檐入峰影窅然坐幽独怵尔抱深警年徂道无闻心违迹未屏萧瑟中林秋云凝松桂冷山泉岂无适离人怀故境安得驾云鸿高飞越南景<br />
<br />
○采薪二首<br />
<br />
朝采山上荆暮采谷中栗深谷多凄风霜露沾衣湿采薪勿辞辛昨来断薪拾晚归阴壑底抱瓮还自汲薪水良独劳不愧食吾力<br />
<br />
倚担青厓际历斧厓下石持斧起环顾长松百余尺徘徊不忍挥俯略涧边棘同行咲吾馁尔斧安用历快意岂不能物材各有适可以相一子众穉讵足识<br />
<br />
○龙冈漫兴五首<br />
<br />
投荒万里入炎州却喜官卑得自由心在夷居何有陋身虽吏隐未忘忧春山卉服时相问雪寨蓝舆每独游拟把犁锄从许子谩将弦诵比言游<br />
<br />
旅况萧条寄草堂虚檐落日自生凉芳春已共烟花尽孟夏俄惊草木长绝壁千寻凌杳霭深厓六月宿氷霜人间不有宜尼叟谁信中枨未是刚<br />
<br />
路僻官卑病益闲空林惟听鸟间关地无医药凭书卷身处蛮夷亦故山用世谩怀伊尹耻思家独切老莱斑梦魂兼喜无余事只在耶溪舜水湾<br />
<br />
卧龙一去忘消息千古龙冈漫有名草屋何人方管乐桑间无耳听咸英江沙漠漠遗云鸟草木萧萧动甲兵好共鹿门庞处士相期采药入青冥<br />
<br />
归与吾道在沧浪颜氏何曾击柝忙枉尺已非贤者事斲轮徒有古人方白云晚忆归岩洞苍藓春应遍石床寄语峰头双白鹤野夫终不久龙场<br />
<br />
○答毛拙庵见招书院<br />
<br />
野夫病卧成疏懒书卷长抛旧学荒岂有威仪堪法象实惭文檄过称扬移居正拟投医肆虚席仍烦避讲堂范我定应无所获空令多士笑王良<br />
<br />
○老桧<br />
<br />
老桧斜生古驿傍客来系马解衣裳托根非所还怜汝直干不挠终异常风雪凛然存节槩刮摩聊尔见文章何当移植山林下偃蹇从渠拂汉苍<br />
<br />
○却巫<br />
<br />
卧病空山无药石相传土俗事神巫吾行久矣将焉祷众议纷然反见迂积习片言容未解舆情三月或应孚也知伯有能为厉自笑孙侨非大夫<br />
<br />
○过天生桥<br />
<br />
水光如练落长松云际天桥隐白虹辽鹤不来华表烂僊人一去石楼空徒闻鹊驾横秋夕谩说秦鞭到海东移放长江还济险可怜虚却万山中<br />
<br />
○南霁云祠<br />
<br />
死矣中丞莫谩疑孤城援绝久知危贺兰未灭空遗恨南入如生定有为风雨长廊嘶铁马松杉阴雾卷灵旗英魂千载知何处岁岁边人赛旅祠<br />
<br />
○春晴<br />
<br />
林下春晴风渐和高岩残雪已无多游丝冉冉花枝静青璧迢迢白鸟过忽向山中怀旧侣几从洞口梦烟萝客衣尘土终湏换好与湖边长芰荷<br />
<br />
○陆广晓发<br />
<br />
初日曈曈似晚霞雨痕新霁渡头沙溪深几曲云藏峡树老千年雪作花白鸟去边回驿路青崖缺处见人家遍行奇胜才经此江上无劳羡九华<br />
<br />
○雪夜<br />
<br />
天涯久客岁侵寻茆屋新开枫树林渐惯省言因病齿屡经多难解安心犹怜未系苍生望且得闲为白石吟乘兴最堪风雪夜小舟何日返山阴<br />
<br />
○元夕二首<br />
<br />
故园今夕是元宵独向蛮村坐寂寥赖有遗经堪作伴喜无车马过相邀春还草阁梅先动月满虚庭雪未消堂上花灯诸弟集重闱应念一身遥<br />
<br />
去年今日卧燕台铜鼓中宵隐地雷月傍苑楼灯彩淡风传阁道马蹄回炎荒万里频回首羌笛三更谩自哀尚忆先朝多乐事　孝皇曾为两官开<br />
<br />
○家僮作纸灯<br />
<br />
寥落荒村灯事赊蛮奴试巧剪春纱花枝淖约含轻雾月色玲珑映绮霞取办不徒酬令节赏心兼是惜年华何如京国王侯第一盏中人产十家<br />
<br />
○白云堂<br />
<br />
白云僧舍市桥东别院回廊小径通岁古檐松存独干春还庭竹发新丛晴牕暗映群峰□□□长飘高阁风迁客从来甘寂寞青鞋时过月<br />
<br />
○来僊洞<br />
<br />
古洞春寒客到稀绿苔荒径草霏霏书悬绝壁留僧偈花发层萝绣佛衣壶榼远从童冠集杖藜随处宦情微石门遥锁阳明鹤应笑山人久未归<br />
<br />
○木阁道中雪<br />
<br />
瘦马支离缘绝壁连峰窅窕入层云山村树暝惊鸦阵涧道雪深逢鹿群冻合衡茅炊火断望迷孤戌暮笳闻正思讲席诸贤在绛蜡清醅坐夜分<br />
<br />
○元夕雪用苏韵二首<br />
<br />
林间暮雪定归鸦原山夕声报使车玉盏春光传栢叶夜堂银烛乱檐花萧条音信愁边鴈迢递关河梦里家何日扁舟还旧隐一蓑江上把鱼叉<br />
<br />
寒威入夜益廉纤酒瓮炉床亦戒严久客渐怜衣有结蛮居长叹食无盐饥豺正杯群当路冻雀从渠自宿檐阴极阳回知不远兰芽行见发春尖<br />
<br />
○晓霁用前韵书怀二首<br />
<br />
双阙钟声起万鸦禁城月色满朝车竟谁诗咏东曹桧且忆梅开西寺花此日天涯伤逐客何年江上却还家曾无一字堪驱使谩有虚名拟八义<br />
<br />
涧草巗花欲鬪纤溪风林雪故争严连岐尽说还宜麦煮海何曾见作盐路断蹔怜无过客病余兼喜曝晴檐谪居亦自多清绝门外群峯玉笋尖<br />
<br />
○次韵陆佥宪元日喜晴<br />
<br />
城里夕阳城外雪相将十里异阴晴也知造物曾何意底是人心苦未平栢府楼台衔倒景茆茨松竹泻寒声布衾莫谩愁僵卧积素还多达曙明<br />
<br />
○元夕木阁山火<br />
<br />
荒村灯夕偶逢晴野烧峯头处处明内苑但知鳌作岭九门空说火为城天应为我开奇观地有兹山不世情却恐炎威被松栢休教玉石遂同頳<br />
<br />
○夜宿汪氏园<br />
<br />
小阁藏身一斗方夜深虚白自生光梁间来下徐生榻座上惭无荀令香驿树雨声翻屋瓦龙池月色浸书床他年贵竹传遗事应说阳明旧草堂<br />

                    <br>
                        <br />
○春行<br />
<br />
冬尽西归满山雪春初复来花满山白鸥乱浴清溪上黄鸟双飞绿树间物色变迁随转眼人生岂得长朱颜好将吾道从吾党归把渔竿东海湾<br />
<br />
○村南<br />
<br />
花事纷纷春欲酣杖藜随步过村南田翁开野教新犊溪女分流浴种蚕穉犬吠人依密槿闲鳬照影立晴潭偶逢江客传乡信归卧枫堂梦石龛<br />
<br />
○山途二首<br />
<br />
上山见日下山阴阴欲开时日欲沉晚景无多伤远道朝阳莫更沮云岑人归暝市分渔火客舍空林依暮禽世事验来还自颔古人先巳得吾心<br />
<br />
南北驱驰任板舆谪乡何地是安居家家细雨残灯后处处荒原野烧余江树欲迷游子望朔云长断故人书茂陵多病终萧散何事相如赋子虚<br />
<br />
○白云<br />
<br />
白云冉冉出晴峰客路无心处处逢已逐肩舆度青壁还随孤鹤下苍松此身愧尔长多系他日从龙谩托踪断鹜残鸦飞欲尽故山回首意重重<br />
<br />
○答刘美之见寄次韵<br />
<br />
休疑迁客迹全贫犹有沙鸥日见亲勋业久辞沧海梦烟花多负故园春百年长恐终无补万里宁期尚得身念我不劳伤鬓雪知君亦欲拂衣尘<br />
<br />
○寄徐掌教<br />
<br />
徐穉今安在空梁榻久悬北门倾盖日东鲁校文年岁月成超忽风云易变迁新诗劳寄我不愧鸟鸣篇<br />
<br />
○书庭蕉<br />
<br />
檐前蕉叶绿成林长夏全无暑气侵但得雨声连夜静不妨月色半床阴新诗旧叶题将满老芰疏梧恨共深莫笑郑人谈讼鹿至今醒梦两难寻<br />
<br />
○送张宪长左迁滇南大参次韵<br />
<br />
世味知公最饱谙百年清德亦何惭栢台藩省官非左江汉滇池道益南绝域烟花怜我远今霄风月好谁谈交游若问居夷事为说山泉颇自堪<br />
<br />
○南庵次韵二首<br />
<br />
隔水樵渔亦几家缘冈石路入溪斜松林晚映千峰雨枫叶秋连万树霞渐觉形骸逃物外未妨游乐在天涯频来不用劳僧榻已僣汀鸥一席沙<br />
<br />
斜日江波动客衣水南深竹见岩扉渔人收网舟初集野老忘机坐未归渐觉云间栖翼乱愁看天此暮云飞年年岁晚长为客闲杀西湖旧钓矶<br />
<br />
○观傀儡次韵<br />
<br />
处处相逢是戏场何须傀儡夜登堂繁华过眼三更促名利牵人一线长穉子自应争诧说矮人亦复浪悲伤本来面目还谁识且向樽前学楚狂<br />
<br />
○徐都宪同游南庵次韵<br />
<br />
岩寺藏春长不夏江花映日艳于桃山阴入户川光暮林影浮空暑气高树老岂能知岁月溪清真可鉴秋毫但逢佳景湏行乐莫遣风霜着鬓毛<br />
<br />
○即席次王文济少参韵二首<br />
<br />
摇落休教感客途南来秋兴未全孤肝肠已自成金石齿发从渠变柳蒲倾倒酒怀金谷罚逼真词格辋川图谪乡莫道贫消骨犹有新诗了旧逋<br />
<br />
此身未拟泣穷途随处翻飞野鹤孤霜冷几枝存晚菊溪春两度见新蒲荆西寇盗纾筹策湘北流移入画图莫怪当筵倍凄切诛求满地促官逋<br />
<br />
○赠刘侍御二首<br />
<br />
蹇以反身困以遂志今日患难正阁下受用处也知之则处此当自别病笔不能多及然其余亦无足言者聊次韵某顿首刘侍御大人契长<br />
<br />
相送溪桥未来年相逢又过小春天忧时敢负君臣义念别羞为儿女怜道自升沉宁有定心存气节不无偏知君已得虚舟意随处风波只晏然<br />
<br />
○夜寒<br />
<br />
檐际重阴覆夜寒石炉松火坐更残穷荒正讶乡书绝险路仍愁归梦难僊侣春风怀越峤钓船明月负严滩未因谪宦伤憔悴容鬓还羞镜里看<br />
<br />
○冬至<br />
<br />
客床无寐听潜雷珎重初阳夜半回天地未尝生意息氷霜不耐鬓毛催春添衮线谁能补岁晚心丹自动灰料得重闱强健在早看消息报牕梅<br />
<br />
○春日花间偶集示门生<br />
<br />
闲来聊与二三子单夹初成行暮春改课讲题非我事研几悟道是何人阶前细草雨还碧檐下小桃晴更新坐起咏歌俱实学毫厘须遣认教真<br />
<br />
○次韵送陆文顺佥宪<br />
<br />
贵阳东望楚山平无柰天涯又送行杯酒豫期倾盖日封书烦慰倚门情心驰魏阙星辰迥路遶乡山草木荣京国交游零落尽空将秋月寄猿声<br />
<br />
○次韵陆佥宪病起见寄<br />
<br />
一赋归来不愿余文园多病滞相如篱边竹笋青应满洞口桃花红自舒荷蒉有心还击磬周公无梦欲删书云间宪伯能相慰尺素长题问谪居（下佚四诗题文一诗题文有阙）<br />
<br />
○过汪门崖<br />
<br />
（上阙）到闲心期与白鸥群晴溪欲转新年色苍壁多遗古篆文此地从来山水胜它时回首忆江门<br />
<br />
○辰州虎溪龙兴寺闻杨名父将到留韵壁间<br />
<br />
末藜一过虎溪头何处僧房是惠休云起峯头沉阁影林疏地底见江流烟花日暖犹含雨鸥鹭春闲欲满洲好景同来不同赏诗篇还为故人留<br />
<br />
○武陵潮音阁怀元明<br />
<br />
高阁凭虚台十寻卷帘疏雨动微吟江天云鸟自来去楚泽风烟无古今山色渐疑衡岳近花源欲问武陵深新春尚沮东归楫落日谁堪话此心<br />
<br />
○阁中坐雨<br />
<br />
台下春云及寺门懒夫睡起正开轩烟芜涨野平堤绿江雨随风入夜喧道意萧疏惭岁月归心迢逓忆乡园年来身迹如漂梗自笑迂痴欲手援<br />
<br />
○霁夜<br />
<br />
雨霁僧堂钟磬清春溪月色特分明沙边宿鹭寒无影洞口流云夜有声静后始知群动妄闲来还觉道心惊问津久已惭沮溺归向东皋学耦耕<br />
<br />
○僧斋<br />
<br />
尽日僧斋不厌闲独余春睡得相关檐前水涨遂无（下佚三诗题一诗题文有阙）<br />
<br />
○睡起写怀<br />
<br />
（上阙）流形未须更觅羲唐事一曲沧浪击坏听<br />
<br />
○三山晚眺<br />
<br />
南望长沙杳霭中鹅羊只在暮云东天高双橹哀明月江阔千帆舞逆风花暗渐惊春事晚水悠应与客愁穷北飞亦有衡阳鴈上苑封书未易通<br />
<br />
○鹅羊山<br />
<br />
福地相传楚水阿三年春色两经过羊亡但有初平石书罢谁笼道士鹅礼斗坛空松影静步虚台迥月明多岩房一宿犹缘薄遥忆开云住薜萝<br />
<br />
○泗洲寺<br />
<br />
渌水西头泗洲寺经过转眼又三年老僧熟认直呼姓笑我清癯只似前每有客来看宿处诗留佛壁作灯传开轩扫榻还相慰惭愧维摩世外缘<br />
<br />
○再经武云观书林玉玑道士壁<br />
<br />
碧山道士曾相约归路还来宿武云月满僊台依鹤侣书留苍壁看鹅群春岩多雨林芳淡暗水穿花石溜分奔走连年家尚远空余魂梦到柴门<br />
<br />
○再过濂溪祠用前韵<br />
<br />
曾向图书识面真半生长自愧儒巾斯文久已无先觉　圣世今应有逸民一自支离乖学术竞将雕刻费精神瞻依多少高山意水漫莲池长绿苹<br />
<br />
阳明先生文录卷之二<br />
<br />
●外集卷之三<br />
<br />
庐陵诗五首<br />
<br />
京师诗二十四首<br />
<br />
归越诗五首<br />
<br />
滁州诗三十六首<br />
<br />
南都诗四十七首<br />
<br />
赣州诗三十二首<br />
<br />
◆庐陵诗五首　【正德庚午年三月迁庐陵尹作】<br />
<br />
游瑞华二首<br />
<br />
古道<br />
<br />
立春日道中短述<br />
<br />
公馆午饭偶书<br />
<br />
午憩香社寺<br />
<br />
○游瑞华二首<br />
<br />
簿领终年未出郊此行聊觧俗人嘲忧时有志怀先达作县无能愧旧交松古尚存经雪干竹高还长拂云稍溪山处处堪行乐正是浮名未易抛<br />
<br />
其二<br />
<br />
万死投荒不拟回生还且复荷栽培逢时已负三年学治剧兼非百里才身可益民宁论屈志存经国未全灰正愁不是中流砥千尺狂澜岂易摧<br />
<br />
○古道<br />
<br />
古道当长坂肩舆入暮天苍茫闻驿皷冷落见炊烟冻烛寒无焰泥炉湿未燃正思江槛外闲却钓鱼船<br />
<br />
○立春日道中短述<br />
<br />
腊意中宵尽春容傍晓生野塘氷转绿江寺雪消晴农事沾泥犊羁怀听谷莺故山梅正发谁寄欲归情<br />
<br />
○公馆午饭偶书<br />
<br />
行台依独寺僧屋自成邻殿古凝残雪墙低入早春巷泥晴淖马檐日暖堪人云散小岩碧松梢挂月新<br />
<br />
○午憩香社寺<br />
<br />
修程动百里往往饷僧居佛皷迎官急禅床为客虗桃花成井落云水接郊墟不觉泥涂涩看山兴有余<br />
<br />
◆京师诗二十四首　【正德庚午年十月升南京刑部主事未年入觐调北京吏部主事作】<br />
<br />
夜宿功德寺次宗贤韵二绝<br />
<br />
别方叔贤四首<br />
<br />
白湾六章<br />
<br />
寄隐岩<br />
<br />
香山次韵<br />
<br />
夜宿香山林宗师房次韵二首<br />
<br />
别湛甘泉二首<br />
<br />
赠别黄宗贤<br />
<br />
○夜宿功德寺次宗贤韵二绝<br />
<br />
山行初试夹衣轻脚软黄尘石路生一夜洞云眠未足湖风吹月渡溪清<br />
<br />
水边杨柳覆茅楹饮马春流更一登坐久遂忘归路夕溪云正泻暮山青<br />
<br />
○别方叔贤四首<br />
<br />
西樵山色远依依东指江门石路微料得楚云台上客久悬秋月待君归<br />
<br />
自是孤云天际浮箧中枯蠹岂相谋请君静后看羲画曾有陈编一字否<br />
<br />
休论寂寂与惺惺不妄由来即性情笑却殷懃诸老子翻从知见觅虚灵<br />
<br />
道本无为只在人自行自住岂湏邻坐中便是天台路不用渔郎更问津<br />
<br />
○白湾六章<br />
<br />
宗岩文先生居白浦之湾四方学者称曰白浦先生而不敢以姓字某素高先生又辱为之僚因为书白湾二字并诗以咏之<br />
<br />
浦之湾其白漫漫彼美君子在水之盘<br />
<br />
湾之浦其白弥弥彼美君子在水之涘<br />
<br />
云之溶溶于湾之湄君子于处民以为期<br />
<br />
云之油油于湾之委君子于兴施及四海<br />
<br />
白湾之渚于游以处彼美君子兮可以容与<br />
<br />
白湾之洋于濯以湘彼美君子兮可以倘徉<br />
<br />
○寄隐岩<br />
<br />
每逢山水地便有卜居心终岁风尘里何年沧海浔洞寒泉滴细花瞑石房深青壁须留姓他时好共寻<br />
<br />
○香山次韵<br />
<br />
寻山到山寺得意却忘山岩树坐来静壁萝春自闲楼台星斗上钟磬翠微间顿息尘寰念清溪踏月还<br />
<br />
○夜宿香山林宗师房次韵二首<br />
<br />
幽壑来寻物外情石门遥指白云生林间伐木时闻响谷口逢僧不记名天壁倒涵湖月晓烟梯高接纬阶平松堂静夜浑无寐到枕风泉处处声<br />
<br />
久落泥途惹世情紫崖丹壑是平生养真无力常怀静窃禄木归羞问名树隐洞泉穿石细云过溪路入花平道人只住层萝上明月峯头有磬声<br />
<br />
○别湛甘泉二首<br />
<br />
行子朝欲发驱车不得留驱车下长坂顾见城东楼远别情已惨况此艰难秋分手诀河梁涕下不可收车行望渐杳飞埃越层丘迟回岐路侧孰知我心忧<br />
<br />
其二<br />
<br />
我心忧以伤君去阻且长一别岂得已母老思所将奉命危难际流俗反猜量黄鹄万里逝岂伊为稻梁栋火及毛羽燕雀犹栖堂下阙四十字结茆湖水阴幽期终不忘伊尔得相就我心亦何伤世艰变倏忽人命非可常斯文天未坠别短会日长南寺春月夜风泉间竹房逢僧或停檝先扫白云床<br />
<br />
○赠别黄宗贤<br />
<br />
古人戒从恶今人戒从善从恶乃同污从善翻滋怨纷纷嫉媢兴指谪相非乩自非笃信士依违多背面宁知竟漂流沦胥亦污贱卓哉汪陂子奋身勇厥践拂衣还旧山雾隐期豹变嗟嗟吾党贤白黑匪难辩<br />
<br />
◆归越诗五首　【正德壬申年升南京太仆寺少卿便道归越作】<br />
<br />
四明观白水二首<br />
<br />
杖锡道中用张宪使韵<br />
<br />
又用曰仁韵<br />
<br />
书杖锡寺<br />
<br />
○四明观白水二首<br />
<br />
邑南富岩壑白水尤奇观兴来每思往十年就兹观停驺指绝壁涉涧缘危蟠百源旱方歇云际犹飞湍霏霏洒林薄漠漠凝风寒前闻若未惬仰视终莫攀石阴暑气薄流触遡回澜兹游讵盘乐养静意所关逝者谅如斯哀此岁月残择幽虽得所避时时犹难刘樊古方外感慨有余叹<br />
<br />
千文飞流舞白鸾碧潭倒影镜中看藤萝半壁云烟湿殿角长年风雨寒野性从来山水癖直躬更觉世途难卜居断拟如周叔高卧无劳比谢安<br />
<br />
○杖锡道中用张宪使韵<br />
<br />
山鸟欢呼欲问名山花含笑似相迎风回碧树秋声早雨过丹岩夕照明雪岭插天开玉帐云溪环碧抱金城悬灯夜宿茅堂静洞鹤林僧相对清<br />
<br />
○又用曰仁韵<br />
<br />
每逢佳处问山名风景依稀过眼生归雾忽连千嶂瞑夕阳偏放一溪晴晚投岩寺依云宿静爱枫林送雨声夜久披衣还起坐不禁风月照人清<br />
<br />
○书杖锡寺<br />
<br />
杖锡青冥端涧壁环天险垂岩下陡壑涉水攀绝巘砠深听喧瀑路绝骇危栈扪萝登峻极披翳见平衍僧逋寄孤衲守废遗荒殿伤兹穷僻墟曾未诛求免探幽冀累息愤时翻意惨拯援才已疏栖迟心益眷哀猿啸春嶂悬灯宿西崦诛茆竟何时白云愧舒卷<br />
<br />
◆滁州诗三十六首　【正德癸酉年到太仆寺作】<br />
<br />
梧桐江用韵<br />
<br />
林间睡起<br />
<br />
赠熊彰归<br />
<br />
别易仲<br />
<br />
送守中至龙盘山中<br />
<br />
龙蟠山中用韵<br />
<br />
琅琊山中三首<br />
<br />
答朱汝德用韵<br />
<br />
送惟干二首<br />
<br />
别希颜二首<br />
<br />
山中示诸生五首<br />
<br />
龙潭夜坐<br />
<br />
送德观归省二首<br />
<br />
送蔡希颜三首<br />
<br />
赠守中北行二首<br />
<br />
郑伯兴谢病还鹿门雪夜过别赋赠三首<br />
<br />
门人王嘉秀实夫萧琦子玉告归书此见别意兼寄声辰阳诸贤<br />
<br />
滁阳别诸友<br />
<br />
寄浮峰诗社<br />
<br />
栖云楼坐雪二首<br />
<br />
与商页士二首<br />
<br />
○梧桐江用韵<br />
<br />
凤鸟久不至梧桐生高冈我来竟日坐清阴洒衣裳援琴俯流水调短意苦长遗音满空谷随风逓悠扬人生贵自得外慕非所臧颜子岂忘世仲尼固遑遑已矣复何事吾道归沧浪<br />
<br />
○林间睡起<br />
<br />
杯间尽日扫花眠祗是官闲媿俸钱门径不妨春草合斋居长对晚山妍每疑方朔非真隐始信杨雄误太玄混世非能随地得野情终是爱丘园<br />
<br />
○赠熊彰归<br />
<br />
门径荒凉蔓草生相求深媿远来情千年绝学蒙尘土何处澄江无月明坐看远山凝暮色忽惊庭叶起秋声归途望岳多幽兴为问山田待耦耕<br />
<br />
○别易仲<br />
<br />
辰州刘易仲从予滁阳一日问道可言乎予曰哑子吃苦瓜与你说不得尔要知我苦还须你自吃易仲省然有悟久之辞归别以诗<br />
<br />
迢逓滁山春子行亦何远累然良苦心惝恍不遑饭至道不外得一悟失群闇秋风洞庭波游子归已晚结兰意方勤寸草心先断末学久仳离颓波竟谁挽归哉念流光一逝不复返<br />
<br />
○送守中至龙盘山中<br />
<br />
禾尽师生六日情天教风雪阻西行茅堂岂有春风坐江郭虚留一月程客邸琴书灯火静故园风竹梦魂清何年稳闭阳明洞榾柮山炉煮石羮<br />
<br />
○龙蟠山中用韵<br />
<br />
无柰青山处处情村沽日日办山行真渐廪食虚官守只把山游作课程谷口乱云随骑远林间飞雪点衣轻长思澹泊还真性世味年来久絮羮<br />
<br />
○琅琊山中三首<br />
<br />
草堂寄放琅琊间溪鹿岩僧且共闲氷雪能回草木死春风不化山石顽六经散地莫收拾丛棘被道讹刊删已矣驱驰二三子凤图不出吾将还<br />
<br />
狂歌莫笑酒杯增异境人间得未曾绝壁倒翻银海浪远山真作玉龙腾浮云野思春前动虚室清香静后凝懒拙惟余林壑计伐檀长自媿无能<br />
<br />
风景山中雪后增看山雪后亦谁曾隔溪岩犬迎人吠饮涧飞猱踔树腾归骑林间灯火动鸣钟谷口暮光疑尘踪正自绦笼在一宿云房尚未能<br />
<br />
○答朱汝德用韵<br />
<br />
东去蓬瀛合有津若为风雨动经旬同来海岸登舟者俱是尘寰欲渡人弱水洪涛非世险长年三老定谁真青鸾眇眇无消息怅望烟花又暮春<br />
<br />
○送惟干二首<br />
<br />
独见长年思避地相从千里欲移家惭予岂有万间庇借尔刚余一席沙古洞幽期攀桂树春溪归路问桃花故人劳念还相慰回鴈新秋寄彩霞<br />
<br />
簦笈连年愧远求本来无物若为酬春城驿路聊相送夜雪空山且复留江浦云开庐岳曙洞庭湖阔九疑浮悬知再皷潇湘柁应是芙蓉湘水秋<br />

                    <br>
                        <br />
○别希颜二首<br />
<br />
中岁幽期亦几人是谁长负故山春道情暗与物情化世味争如酒味醇耶水云门空旧隐青鞋布袜定何晨童心如故容颜改惭愧年年草木新<br />
<br />
后会难期别未轻莫辞行李滞江城且留南国春山兴共听西堂夜两声归路终知云外去晴湖想见镜中行为寻洞里幽栖处还有峰头双鹤鸣<br />
<br />
○山中示诸生五首<br />
<br />
路绝春山久废寻野人扶病强登临同游仙侣须乘兴共探花源莫厌深鸣鸟游丝俱自得闲云流水亦何心从前却恨牵文句展转支离叹陆沉<br />
<br />
其二<br />
<br />
滁流亦沂水童冠得几人莫负咏归兴溪山正暮春<br />
<br />
其三<br />
<br />
桃源在何许西峰最深处不用问渔人沿溪踏花去<br />
<br />
其四<br />
<br />
池上偶然到红花间白花小亭闲可坐不必问谁家<br />
<br />
其五<br />
<br />
溪边坐流水水流心共闲不知山月上松影落衣班<br />
<br />
○龙潭夜坐<br />
<br />
何处花香入夜清石林茅屋隔溪声幽人月出□孤往栖鸟山空时一鸣草露不辞芒履湿松风偏与葛衣轻临流欲写猗兰意江北江南无限情<br />
<br />
○送德观归省二首<br />
<br />
雪里闭门十日坐开门一笑忽青天茅檐正好负暄日客子胡为思故园椿树惯经霜雪老梅花偏向岁寒妍琅琊春色如相忆好放山阴月下船<br />
<br />
琅琊雪是故园雪故园春亦琅琊春天机动处即生意世事到头还俗尘立雪浴沂传故事吟风弄月是何人到家好谢二三子莫向长沮错问津<br />
<br />
○送蔡希颜三首<br />
<br />
正德癸酉冬希渊赴南宫试访予滁阳遂留阅岁既而东归问其故辞以疾希渊与予论学琅琊之间于斯道既释然矣别之以诗<br />
<br />
风云蔽旷野百鸟冻不翻孤鸿亦何事噭噭遡寒云岂伊稻梁计独往求其群之子眇万锺就我滁水滨野寺同游诣春山共攀援鸟鸣幽谷曙伐木西涧曛清夜湛玄思晴牕玩奇文寂景赏新悟微言欣有闻寥寥绝代下此意冀可论<br />
<br />
群鸟喧北林黄鹄独南逝北林岂无枝罗弋苦难避之子丹霞姿辞我云门去山空响流泉路僻迷深树长谷何盘纾紫芝春可茹求志蹔栖岩避喧宁遯世繄予辱风尘送子媿云雾匡时已无术希圣徒有慕倘入阳明峰为寻旧栖处<br />
<br />
何事憧憧南北行望云依阙两关情风尘蹔息滁阳驾鸥鹭还寻鉴水盟悟后六经无一字静余孤月湛虚明从知归路多相忆伐木山山春鸟鸣<br />
<br />
○赠守中北行二首<br />
<br />
江北梅花雪易残山牕一树自家看临行掇赠聊数颗珎重清香是岁寒<br />
<br />
来何匆促去何迟来去何心莫漫疑不为高堂双雪鬓岁寒宁受北风欺<br />
<br />
○郑伯兴谢病还鹿门雪夜过别赋赠三首<br />
<br />
之子将去远雪夜来相寻秉烛耿无寐怜此岁寒心岁寒岂徒尔何以赠远行圣路塞已久千载无复寻岂无群儒迹蹊径榛茆深浚流须寻源积土成高岑揽衣望远道请君从此征<br />
<br />
浚流须有源植木须有根根源未浚植枝派宁先蕃谓胜通夕话义利分毫间至理匪外得譬犹镜本明外尘荡瑕垢镜体自寂然孔训示克己孟子垂反身明明贤圣则请君勿与谖<br />
<br />
鹿门在何许君今鹿门去千载庞德公犹存栖隐处洁身匪乱伦其次乃避地世人失其心顾曕多外慕安宅舍弗居狂驰惊奔鹜高言诋独善文非遂巧智琐琐功利儒宁复知此意<br />
<br />
○门人王嘉秀实夫萧琦子玉告归书此见别意兼寄声辰阳诸贤<br />
<br />
王生兼养生萧生颇慕禅迢迢数千里拜我滁山前吾道既匪佛吾学亦匪仙坦然由简易日用匪深玄始闻半疑信既乃心豁然譬彼土中镜闇闇光内全外但去昏翳精明烛媸妍世学如翦彩妆缀事蔓延宛宛具枝叶生理终无缘所以君子学布种棓根原萌芽渐舒发畅茂皆由天秋风动归思共鼓湘江船湘中富英彦往往多及门临岐缀斯语因之寄拳拳<br />
<br />
○滁阳别诸友<br />
<br />
滁阳诸友从游送予至乌衣不能别及暮王性甫汝德诸友送至江浦必留居俟予渡江囚书此促之归并寄诸贤庶几共进此学以慰离索耳<br />
<br />
滁之水入江流江潮日复来滁州相思若潮水来往何时休空相思亦何益欲慰相思情不如崇令德掘地见泉水随处无弗得何必驱驰为千里远相即君不见尧羮与舜墙又不见孔与跖对面不相识逆旅王人多殷懃出门转盻成路人<br />
<br />
○寄浮峰诗社<br />
<br />
晚凉庭院坐新秋微月初生亦满楼千里故人谁命驾百年多病有孤舟风霜草木惊时态砧杵关河动远愁饮水曲肱吾自乐茆堂今在越溪头<br />
<br />
○栖云楼坐雪二首<br />
<br />
纔看庭树玉森森忽漫阶除已许深但得诸生通夕坐不妨老子半酣吟琼花入座能欺酒氷溜垂檐欲墯针却忆征南诸将士未禁寒夜铁衣沉<br />
<br />
此日栖云楼上雪不知天意为谁深忽然夜半一言觉又动人间万古吟玉树有花难结果天机无线可通针晓来不觉城头鼓老懒羲皇睡正沉<br />
<br />
○与商页士二首<br />
<br />
见说浮山麓深林遶石溪何时拂衣去三十六岩栖<br />
<br />
其二<br />
<br />
见说浮山胜心与浮山期三十六岩内为选一岩奇<br />
<br />
◆南都诗四十七首　【正德甲戌年四月升南京鸿胪寺卿作】<br />
<br />
题岁寒亭赠汪尚和<br />
<br />
与徽州程毕二子<br />
<br />
山中懒睡四首<br />
<br />
题灌山小隐二绝<br />
<br />
六月五章<br />
<br />
守文弟归省携其手歌以别之<br />
<br />
书扇面寄馆宾<br />
<br />
用实夫韵<br />
<br />
游牛首山<br />
<br />
送徽州洪侹承瑞<br />
<br />
病中大司马乔公有诗见怀次韵奉答二首<br />
<br />
送诸伯生归省<br />
<br />
寄冯雪湖二首<br />
<br />
诸用文归用子美韵为别<br />
<br />
题王实夫画<br />
<br />
赠潘给事<br />
<br />
与沅陵郭掌教<br />
<br />
别族太叔克彰<br />
<br />
登凭虚阁和石少宰韵<br />
<br />
登阅江楼<br />
<br />
狮子山<br />
<br />
游清凉寺三首<br />
<br />
寄张东所次前韵<br />
<br />
别余缙子绅<br />
<br />
送刘伯光<br />
<br />
冬夜偶书<br />
<br />
寄潘南山<br />
<br />
送胡廷尉<br />
<br />
与郭子全<br />
<br />
次栾子仁韵送别四首<br />
<br />
书悟真篇答张太常二首<br />
<br />
○题岁寒亭赠汪尚和<br />
<br />
一觉红尘梦欲残江城六月滞风湍人间炎暑无逃遯归向山中卧岁寒<br />
<br />
○与徽州程毕二子<br />
<br />
句句糠粃字字陈却于何处乱知新紫阳山下多豪俊应有吟风弄月人<br />
<br />
○山中懒睡四首<br />
<br />
竹里藤床识懒人脱巾山麓任吾真病夫久已逃方外不受人间礼数嗔<br />
<br />
扫石焚香任意眠醒来时有客谈玄松风不用蒲葵扇坐对青崖百丈泉<br />
<br />
古洞幽深绝世人石床风细不生尘日长一觉羲皇睡又见峰头上月轮<br />
<br />
人间白日醒犹睡老子山中睡却醒醒睡两非还两是溪云漠漠水泠泠<br />
<br />
○题灌山小隐二绝<br />
<br />
茆屋山中早晚成任他风雨任他晴男婚女嫁多年毕不待而今学向乎<br />
<br />
□自移家入紫烟深林住久遂忘年山中莫道无供给明月清风不用钱<br />
<br />
○六月五章<br />
<br />
六月乙亥南部熊峯少宰石公以少宗伯召南都之士闻之有恻然而戚者有欣然而喜者其戚者曰公端戒敏直方为留都所倚重今兹往善类失所恃群小罔以严辩惑考学者曷从而讨究剖政断疑者曷从而咨决南都非根本地平而独不可以公遗之其喜者曰公之端介敏直宁独留都所倚重其在京师独无善类乎独无群小乎独无辩惑考学剖政断疑者乎且天子之召之也亦宁以少宗伯将必大用大用则以庇天下期汇征之庆也公闻之曰戚者非吾之所敢喜者乃吾之所忧也吾思所以逃吾之忧者而不得其道若之何阳明子素知于公既以戚众之戚喜众之喜而复忧公之忧乃叙其事为赋六月庸以赠公之行<br />
<br />
六月凄风七月暑两倏雨倏寒道修以沮允允君子迪尔寝兴毌沾尔行国步斯频<br />
<br />
哀此下民靡屇靡极不有老成其何能国吁嗟老成独遗典刑若屋之倾尚支其楹<br />
<br />
心之忧矣言靡有所如彼喑人食荼与苦依依长谷言采其芝人各有能我归孔时<br />
<br />
皆彼叔季沉湎以逞耄集以咨我人自靖允允君子淑慎尔则靡曰休止民何于极<br />
<br />
日月其逝如彼沧浪南北其望如彼参商允允君子母沾尔行如日之升以□不光<br />
<br />
○守文弟归省携其手歌以别之<br />
<br />
尔来我心喜尔去我心悲不为倚门念吾宁舍尔归长途正炎暑尔行慎兴居凉茗勿频啜节食但无饥勿去船旁立勿登岸上嬉收心每澄坐适意时观书申洪皆冥顽不足长嗔笞见人勿多说慎默真如愚接人莫轻率忠信持谦卑从来为已学慎独乃其基纷纷多嗜欲尔病还尔知到家良足乐怡颜报重闱昨秋童蒙去今夏成人归长者爱尔敬少者悦尔慈亲朋称啧啧羡尔能若兹信哉学问功所贵在得师吾匪崇外饰欲尔沽名为望尔日慥慥圣贤以为期九兄及印弟诵此共勉之<br />
<br />
○书扇面寄馆宾<br />
<br />
湖上群山落照晴湖边万木起秋声何年归去阳明洞独棹扁舟鉴里行<br />
<br />
○用实夫韵<br />
<br />
诗从雪后吟偏好酒向山中味转佳岩瀑随风杂钟磬水花如雨落袈裟<br />
<br />
○游牛首山<br />
<br />
春寻指天阙烟霞眇何许双峰久相违千岩来旧七浮云剌中天飞阁凌风雨探秀涧阿入萝阴息筐筥减迹避尘缨清朝入深沮风磴仰扪历淙壑屡窥俯梯云跻石阁下榻得吾所释子上方候鸣钟出延伫颓景耀回盻层飙翼轻举暖暖林芳暮泠泠石泉语清宵耿无寐峰月升烟宇会晤得良朋可以寄心腑<br />
<br />
○送徽州洪侹承瑞<br />
<br />
平生举业最疏慵挟册虚烦五月从竹院检方时论药茆堂放鹤或开笼忧时漫有孤忠在好古全无一艺工念我还能来夜雪逢人休说坐春风<br />
<br />
○病中大司马乔公有诗见怀次韵奉答二首<br />
<br />
十日无缘拜后尘病夫心地欲生榛诗篇极见怜才意伎俩惭非可用人黄阁望公长秉轴沧江容我老垂纶保厘珍重回天手会看春风万木新<br />
<br />
一自多岐分路尘堂堂正道遂生榛聊将肤浅窥前圣敢谓心传启后人淮海帝图须节制云雷大造看经纶枉劳诗句裁风雅欲借盘铭献日新<br />
<br />
○送诸伯生归省<br />
<br />
天涯送尔独伤神岁月龙山梦里春为谢江南诸故旧起居东岳大夫人闲中书卷堪时展静里工夫要日新能向尘途薄轩冕不妨蓑笠老江滨<br />
<br />
○寄冯雪湖二首<br />
<br />
竿竹谁隐扶桑东白眉之叟今庞公隔湖闻鸡谢墅接渡海有鹤蓬山通卤田经岁苦秋雨浪痕半壁惊湖风歌声屋底似金石点也此意当能同<br />
<br />
海岸西头湖水东他年蓑笠拟从公钓少碧海群鸥借樵径青云一鸟通常有春阳堪坐雪门垂五柳好吟风于今犹是天涯梦怅望青霄月色同<br />
<br />
○诸用文归用子美韵为别<br />
<br />
一别烟云岁月深天涯相见二毛侵孤帆江上亲朋意樽酒灯前故国心冷雪晴林还作雨鸟声幽谷自成吟饮余莫上峰头望烟树迷茫思不禁<br />
<br />
○题王实夫画<br />
<br />
随处山泉着草庐底须松竹掩柴扉天涯游子何曾山画里孤帆未是归小酉诸峯开夕照虎溪春寺入烟霏他年还向辰阳望却忆题诗在翠微<br />
<br />
○赠潘给事<br />
<br />
五月沧浪濯足归正堪荷叶制初衣甲非乙是君休问酉水辰山志未违沙鸟不须疑雀舫江云先为扫鱼矶武陵溪壑犹深僻莫更移家入翠微<br />
<br />
○与沅陵郭掌教<br />
<br />
记得春眠寺阁云松林水鹤日为群诸生问业冲星入稚子拈香静夜焚世事暗随江草换道情曾许碧山闻别来点瑟还谁鼓怅望烟花此送君<br />
<br />
○别族太叔克彰<br />
<br />
情深宗族谊同方消息那堪别后荒江上相逢疑未定天涯独去意重伤身闲最觉湖山静家近殊闻草木香云路莫嗟迟发轫世涂崎曲尽羊肠<br />
<br />
○登凭虚阁和石少宰韵<br />
<br />
山阁新春负一登酒边孤兴晚堪乘松间鸣瑟惊栖鹤竹里茶烟起定僧望远每来成久坐伤时有涕恨无能峰头见说连阊阖几欲排云尚未曾<br />
<br />
○登阅江楼<br />
<br />
绝顶楼荒旧有名　高皇曾此驻龙旌险存道德虚天堑守在蛮夷岂石城山色古今余王气江流天地变秋声登临授简谁能赋千古新亭一怆情<br />
<br />
○狮子山<br />
<br />
残暑须还一雨清高峰极目快新晴海门潮落江声急吴苑秋深树脚明烽火正防胡骑入羽书愁见朔云横百年来有涓埃报白发今朝又几茎<br />
<br />
○游清凉寺三首<br />
<br />
春寻载酒本无期乘兴还嫌马足迟古寺共怜春草没远山偏与夕阳宜雨晴涧竹消苍粉风暖岩花落紫蕤昏黑更须凌绝顶高怀想见少陵诗<br />
<br />
其二<br />
<br />
积雨山行已后期更堪多病益迟迟风尘渐觉初心负丘壑真于野性宜绿树阴层新作盖紫兰香细尚余蕤辋川图画能如许绝是无声亦有诗<br />
<br />
其三<br />
<br />
不顾尚书此日期欲为花外板舆迟繁丝急管人人醉竹径松堂处处宜双树暗芳春寂寞五峯晴秀晚葳蕤暮钟杳杳催归骑惆怅烟光不尽诗<br />
<br />
○寄张东所次前韵<br />
<br />
远趋君命忽中违此意年来识者稀黄绮曾为炎祚出子陵终向富春归江船一话千年阔尘梦今惊四十非何日孤帆过天目海门春浪扫渔矶<br />
<br />
○别余缙子绅<br />
<br />
不须买棹往来频我亦携家向海滨但得青山随鹿豕未论黄阁画麒麟丧心疾已千年痼起死方存六籍真归向兰溪溪上问桃花春水正迷津<br />
<br />
○送刘伯光<br />
<br />
五月茅茨静竹扉论心方洽忽辞归沧江独棹冲新暑白发高堂恋夕晖谩道六经皆脚注还谁一语悟真机相知若问年来意已傍西湖买钓矶<br />
<br />
○冬夜偶书<br />
<br />
百事支离力不禁一官栖息病相侵星辰魏阙江湖迥松栢茅茨岁月深欲倚黄精消白发由来空谷有余音曲肱已醒浮云梦荷蒉休疑击磬心<br />
<br />
○寄潘南山<br />
<br />
秋风吹散锦溪云一笑南山雨后新诗妙尽从言外得易微谁见画前真登山脚徤何妨老留客情深不计贫朱吕月林传故事他年还许卜西邻<br />
<br />
○送胡廷尉<br />
<br />
锺陵雪后市灯残箫鼓江船发晓寒山水总怜南国好才猷须济朔方艰彩衣得侍仙舟远春色行应故里看别去中宵瞻北极五云飞处是长安<br />
<br />
○与郭子全<br />
<br />
相别翻怜相见时碧桃开尽桂花枝光阴如许成虚掷世故催人总不知云路不须朱绂去归帆且得彩衣随岚山风景濂溪近此去还应自得师<br />
<br />
○次栾子仁韵送别四首<br />
<br />
子仁归以四诗请用其韵答之言亦有过者盖因子仁之病而药之病已则去其药<br />
<br />
从来尼父欲无言须信无言已跃然悟到鸢鱼飞跃处工夫原不在陈编<br />
<br />
操持存养本非禅矫枉宁知已过偏此去好从根脚起竿头百尺未须前<br />
<br />
野夫非不爱吟诗才欲吟诗即乱思未会性情涵泳地二南还合是淫辞<br />
<br />
道听涂传影响前可怜绝学遂多年正须闭口林间坐莫道青山不解言<br />
<br />
○书悟真篇答张太常二首<br />
<br />
悟真篇是误真篇三注由来一手笺恨杀妖魔图利益遂令迷妄兢流传造端难免张平叔首祸谁诬薛紫贤直说与君惟个字从头去看野狐禅<br />
<br />
悟真非是悟真篇平叔当时已有言只为世人多恋着且从情欲起因缘痴人前岂堪谈梦真性中难更说玄为问道人还具眼试看何物是青天<br />
<br />
◆赣州诗三十二首　【正德丙子年九月升南贑佥都御史以后作】<br />
<br />
丁丑二月征漳寇进兵长汀道中有感<br />
<br />
回军上杭<br />
<br />
喜雨三首<br />
<br />
闻曰仁买田霅上携同志待予归二首<br />
<br />
祈雨二首<br />
<br />
还赣<br />
<br />
借山亭<br />
<br />
桶冈和邢太守韵二首<br />
<br />
通天岩<br />
<br />
游通天岩次邹谦之韵<br />
<br />
又次陈惟浚韵<br />
<br />
坐忘言岩问二三子<br />
<br />
留陈惟浚<br />
<br />
栖禅寺雨中与惟干同登<br />
<br />
茶寮纪事<br />
<br />
回军九连山道中短述<br />

                    <br>
                        <br />
回军龙南小憩玊石岩双洞绝奇徘徊不忍去因寓以阳明别洞之号兼留此作三首<br />
<br />
再至阳明别洞和邢太守韵二首<br />
<br />
夜坐偶怀故山<br />
<br />
怀归二首<br />
<br />
送德声叔父归姚　【并序】<br />
<br />
示宪儿<br />
<br />
赠陈东川<br />
<br />
○丁丑二月征漳寇进兵长汀道中有感<br />
<br />
将略平生非所长也提戎马入汀漳数峰斜日旌旗远一道春风皷角扬莫倚二师能出塞极知充国善平羗疮痍到处曾无补翻忆钟山旧草堂<br />
<br />
○回军上杭<br />
<br />
山城经月驻旌戈亦复幽寻到薜萝南国已忻回甲马东田初喜出农蓑溪云晓度千峰雨江涨新生两岓波暮倚七星瞻北极绝怜苍翠晚来多<br />
<br />
○喜雨三首<br />
<br />
即看一雨洗兵戈便觉光风转石萝顺水飞樯来贾泊绝江喧浪舞渔蓑片云东望怀梁国五月南征想伏波长拟归耕犹未得云门初伴渐无多<br />
<br />
辕门春尽犹多事竹院空闲未得过特放小舟乘急浪始闻幽碧出层萝山田旱久兼逢雨野老欢腾且纵歌莫谓可塘终据险地形原不胜人和<br />
<br />
吹角峰头晓散军横空万骑下氤氲前旌已带洗兵雨飞鸟犹惊卷阵云南亩渐忻农事动东山休共凯歌闻正思锋镝堪挥泪一战功成未足云<br />
<br />
○闻曰仁买田霅上携同志待予归二首<br />
<br />
见说相携霅上耕连蓑应已出乌程荒畬初垦功须倍秋熟虽微税亦轻雨后湖舠兼学钓饷余提树合闲行山人久有归农兴犹向千峰夜度兵<br />
<br />
月色高林坐夜沉此时何限故园心山中古洞阴萝合江上孤舟春水深百战自知非旧学三驱犹媿失前禽归期久负云门伴独向幽溪雪后寻<br />
<br />
○祈雨二首<br />
<br />
旬初一雨遍汀漳将谓汀虔足接疆天意岂知分役此人情端合有炎凉月行今已虚缠毕斗杓何曾觧挹浆夜起中庭成久立正思民瘼欲沾裳<br />
<br />
见说虔南惟苦雨深山毒雾长阴阴我来偏遇一春旱谁解挽回三日霖寇盗郴阳方出掠干戈塞北还相寻忧民无计泪空墯谢病几时归海浔<br />
<br />
○还赣<br />
<br />
积雨雩都道山途喜昨晴溪流遅渡马冈树隐前旌野屋多移灶穷苗尚阻兵迎趋勤父老无补媿巡行<br />
<br />
○借山亭<br />
<br />
借山亭子近如何乘兴时从梦里过尚想清池环醉影犹疑花径驻鸣珂疏帘细雨灯前局碧树凉风月下歌传语诸公合频赏休令岁月亦蹉跎<br />
<br />
○桶冈和邢太守韵二首<br />
<br />
处处山田尽入畬可怜黎庶半无家兴师正为民痍其陡险宁辞鸟道斜胜势真如瓴水建先声不碍岭云遮穷巢容有遭驱胁尚恐兵锋或滥加<br />
<br />
戢乱兴师既有名挥戈真已见风行岂云薄劣能驱策实仗　皇威自震惊烂额尚惭为上客徙薪尤觉费经营主恩未报身多病旋凯须还陇上耕<br />
<br />
○通天岩<br />
<br />
青山随地佳岂必故园好但得此身闲尘寰亦逢岛西林日初暮明月来何早醉卧石床凉洞云秋未扫<br />
<br />
○游通天岩次邹谦之韵<br />
<br />
天风吹我上丹梯始信青霄亦可跻俯视氛环成独慨却怜人世尚多迷东南真境埋名久闽楚诸峯入望低莫道仙家全脱俗三更日出亦闻鸡<br />
<br />
○又次陈惟浚韵<br />
<br />
四山落木正秋声独上高峰望眼明树色遥车闽峤碧江流不尽楚天清云中想见双龙转风外时传一笛横莫遣新愁添白发且呼明月醉沉觥<br />
<br />
○坐忘言岩问二三子<br />
<br />
几日岩栖事若何莫将佳景复虚过未妨云壑淹留久终是尘寰错误多涧道霜风疏草木洞门烟月挂藤萝不知相继来游者还有吾侪此意么<br />
<br />
○留陈惟浚<br />
<br />
闻说东归欲问舟清游方此复离忧却看阴雨相淹滞莫道山灵独苦留薜荔岩高兼得月桂花香满正宜秋烟霞到手休轻掷尘土驱人易白头<br />
<br />
○栖禅寺雨中与惟干同登<br />
<br />
绝顶深泥冐雨扳天于佳景亦多悭自怜久客频移棹颇羡高僧独闭关江草远连云梦泽楚云长断九疑山年来出处浑无定惭愧沙鸥尽日闲<br />
<br />
○茶寮纪事<br />
<br />
万壑峯前秋正哀四山云雾晚初开不因王事兼程入安得闲行向此来登陡未妨安石兴纵擒徒羡孔明才乞身已拟全师日归扫溪边旧钓台<br />
<br />
○回军九连山道中短述<br />
<br />
百里妖氛一战清万峯雷雨洗回兵未能于羽苗顽格深媿壶浆父老迎莫倚谋攻为上策还须内治是先声功微不愿希侯赏但乞蠲输绝横征<br />
<br />
○回军龙南小憩玊石岩双洞绝奇徘徊不忍去因寓以阳明别洞之号兼留此作三首<br />
<br />
甲马新从鸟道回览奇还更陡崔嵬寇平渐喜流移复春暖兼欣农务闇两窦高明行日月九关深黑闭风雷投簪最好支茅地恋上犹怀旧钓台<br />
<br />
洞府人寰此最佳当年空自费青鞵麾幢旖旎悬仙仗台殿高低接纬阶天巧固应非斧凿化工无乃太安排欲将点瑟携童冠就揽春云结小斋<br />
<br />
阳明山人旧有居此地阳明景不如但在乾坤俱逆旅曾留信宿即吾庐行窝已许人先号别洞何妨我借书他日巾车还旧隐应怀兹土复乡闾<br />
<br />
○再至阳明别洞和邢太守韵二首<br />
<br />
春山随处欵归程古洞幽虚道意生涧壑风泉时远近石门萝月自分明林僧住久炊遗火野老忘机罢席争习静未缘成久坐却惭尘土逐虚名<br />
<br />
山水平生是课程一淹尘土遂心生耦耕亦欲随沮溺七纵何缘得孔明吾道羊肠须蠖屈浮名蜗角任龙争好山当面驰车过莫漫寻山说避名<br />
<br />
○夜坐偶怀故山<br />
<br />
独夜残灯梦未成萧萧牕外故园声草深石径鼪鼯笑雪静空山猿鹤惊漫有缄书怀旧侣常牵缨冕负初情云溪漠漠春风转紫菌黄花弓自生<br />
<br />
○怀归二首<br />
<br />
深惭经济学封侯都付浮云自去留往事每因心有得身闲方喜世无求狼烟幸息昆阳患蠡测空怀杞国忧一笑海天空阔外从知吾道在沧洲<br />
<br />
身经多难早知非此事年来识者稀老大有情成腐德细谋无计解重围意常不足真夷道情到方浓是险机怅望衡茅无事日漫吹松火织秋衣<br />
<br />
○送德声叔父归姚　【并序】<br />
<br />
守仁与德声叔父共学于家君龙山先生叔父屡困场屋一旦以亲老辞廪归养交游强之出辄笑曰古人一日养不以三公易吾岂以一老母博一弊儒冠乎若叔父真知内外轻重之分矣今年夏来赣祝某留三月飘然归兴不可挽因为某曰秋风莼鲈知子之兴无日不切然时事若此恐即未能脱吾不能俟子之归舟吾先归为子开荒阳明之麓如何呜呼若叔父可谓真知内外轻重之分矣某方有诗戒叔父曰吾行子可无言辄为赋此<br />
<br />
犹记垂髫共学年于今鬂发两苍然穷通只好浮云看岁月真同逝水悬归鸟长空随所适秋江落木正无边何时却返阳明洞萝月松风扫石眠<br />
<br />
○示宪儿<br />
<br />
幼儿曹听教诲勤读书要孝弟学谦恭循礼义节饮食戒游戏母说谎毌贪利毌任情毌鬬气毌责人但自治能下人是有志能容人是大器凡做人在心地心地好是良士心地恶是凶类譬树菓心是蒂蒂若坏菓必坠吾教汝全在是汝谛听勿轻弃<br />
<br />
○赠陈东川<br />
<br />
白沙诗里莆阳子尽是相逢逆旅间开口向人谈古礼拂衣从此入云山<br />
<br />
阳明先生文录卷之三<br />
<br />
<br />
●外集卷之四<br />
<br />
江西诗一百二十首<br />
<br />
居越诗三十四首<br />
<br />
两广诗二十一首<br />
<br />
◆江西诗一百二十首【正德己卯年奉　勑往福建叛军至丰城遭宸濠之变趋还吉安集兵□之八月升副都御史巡抚江西作】<br />
<br />
鄱阳战捷<br />
<br />
书草萍驿<br />
<br />
西湖<br />
<br />
寄江西诸士夫<br />
<br />
太息<br />
<br />
宿凈寺四首<br />
<br />
归兴<br />
<br />
即事谩述四首<br />
<br />
泊金山寺二首<br />
<br />
舟夜<br />
<br />
舟中至日<br />
<br />
阻风<br />
<br />
用韵答伍汝真<br />
<br />
过鞋山戏题<br />
<br />
杨邃庵待隐园次韵五首<br />
<br />
登小孤书壁<br />
<br />
登蟂矶次草泉心刘石门韵二首<br />
<br />
望庐山<br />
<br />
除夕伍汝真用待隐园韵即席次答五首<br />
<br />
元日雾<br />
<br />
二日雨<br />
<br />
三日风<br />
<br />
立春二首<br />
<br />
游庐山开元寺<br />
<br />
又次壁间杜牧韵<br />
<br />
舟过铜陵埜云县东小山有铁船因往观之果见其彷佛因题石上<br />
<br />
山僧<br />
<br />
江上望九华山二首<br />
<br />
观九华龙潭<br />
<br />
庐山东林寺次韵<br />
<br />
又次邵二泉韵<br />
<br />
达公讲经台<br />
<br />
太平宫白云<br />
<br />
书九江行台壁<br />
<br />
又次李佥事素韵<br />
<br />
繁昌道中阻风二首<br />
<br />
江边阻风散步至灵山寺<br />
<br />
泊舟大同山溪间诸生闻之有挟册来寻者<br />
<br />
岩下桃花盛开携酒独酌<br />
<br />
白鹿洞独对亭<br />
<br />
丰城阻风<br />
<br />
江上望九华不见<br />
<br />
江施二生与医官陶埜冒雨登山人多笑之戏作歌<br />
<br />
游九华道中<br />
<br />
芙蓉阁<br />
<br />
重游无相寺次韵四首<br />
<br />
登莲花峯<br />
<br />
重游无相寺次旧韵<br />
<br />
登云峯望始尽九华之胜因复作歌<br />
<br />
双峯遗柯生乔<br />
<br />
归途有僧自望华亭来迎且请诗<br />
<br />
无相寺金沙泉次韵<br />
<br />
夜宿天池月下闻雷次草知山下大雨三首<br />
<br />
不殊台夜观佛灯<br />
<br />
书汪进之太极岩二首<br />
<br />
劝酒<br />
<br />
重游化城寺二首<br />
<br />
游九华<br />
<br />
弘治壬戌尝游九华值时阴雾竟无所覩至是正德庚辰复往游之风日清朗尽得其胜喜而作歌<br />
<br />
岩头闲坐谩成<br />
<br />
将游九华移舟宿寺山二首<br />
<br />
登云峰二三子咏歌以从欣然成谣二首<br />
<br />
有僧坐岩中巳三年诗以励吾党<br />
<br />
春日游齐山寺用杜牧之韵二首<br />
<br />
重游开元寺戏题壁<br />
<br />
贾胡行<br />
<br />
送邵文实方伯致仕<br />
<br />
记梦　【并序】<br />
<br />
无题<br />
<br />
游落星寺<br />
<br />
游通天岩示邹陈二子<br />
<br />
青原山次黄山谷韵<br />
<br />
睡起偶成<br />
<br />
立春<br />
<br />
游庐山开元寺<br />
<br />
登小孤次陆良弼韵<br />
<br />
月下吟三首<br />
<br />
月夜二首<br />
<br />
雪望四首<br />
<br />
火秀宫次一峯韵三首<br />
<br />
归怀<br />
<br />
啾啾吟<br />
<br />
○鄱阳战捷<br />
<br />
甲马秋惊皷角风旌旗晓拂阵云红勤王敢在汾淮后恋阙真随江汉东群丑漫劳同犬吠　九重端合是飞龙涓埃未遂酬沧海病懒先湏伴赤松<br />
<br />
○书草萍驿<br />
<br />
九月献俘北上驻草萍时已暮忽传王师已及徐淮遂乘夜速发次壁间韵纪之二首<br />
<br />
一战功成未足奇亲征消息尚堪危边烽西北方传警民力东南已尽疲万里秋风嘶甲马千山斜日度旌旗小臣何尔驱驰急欲请回銮罢六师<br />
<br />
千里风尘一剑当万山秋色送归航堂垂双白虚频疏门已三过有底忙羽檄西来秋黯黯关河北望夜苍苍自嗟力尽螳蜋臂此日回天在庙堂<br />
<br />
○西湖<br />
<br />
灵鹫高林暑气清竺天石壁雨痕晴客来湖上逢云起僧住峰头话月明世路久知难直道此身那得尚虚名移家早定孤山计种菓支茅却易成<br />
<br />
○寄江西诸士夫<br />
<br />
甲马驱驰巳四年秋风归路更茫然惭无国手医民病空有官衔縻俸钱湖海风尘虽暂息江湘水旱尚相沿题诗忽忆并州句回首江西亦故园<br />
<br />
○太息<br />
<br />
一日复一日中夜坐叹息庭中有嘉树落叶何淅历蒙翳目藤缠宁知绝根脉丈夫贵刚肠光阴勿虚掷头白眼昏昏吁嗟亦何及<br />
<br />
○宿凈寺四首　【十月至杭　王师遣人追宁濠复还江西是日遂谢病退居西胡作】<br />
<br />
老屋深松覆古藤羁栖犹记昔年曾棋声竹里消闲昼药褁牕前对病僧烟艇避人长晓出高峰望远亦时登而今更是多牵系欲似当时又不能<br />
<br />
常苦人间不尽愁每须是入山休若为此夜山中宿犹自中宵煎百忧百战西江方底定六飞南甸尚淹留何人真有回天力诸老能无取日谋<br />
<br />
百战归来一病身可堪时事更愁人道人莫问行藏计已买桃花洞里春<br />
<br />
山僧对我笑长见说归山如何十年别依旧不曾闲<br />
<br />
○归兴<br />
<br />
一丝无补　圣明朝两鬂徒看长二毛自识淮阴非国士由来康节是人豪时方多难容安枕事已无能欲善刀越水东头寻旧隐白云茅屋数峯高<br />
<br />
○即事谩述四首<br />
<br />
从来野性只山林翠壁丹梯处处寻一自浮名萦世网遂令真诀负初心夜驰险寇天峰雪秋虏强王汉水阴辛苦半生成底事始怜庄舄亦哀吟<br />
<br />
百战深秋始罢兵六师冬尽尚南征诚微未足回天意性僻还多拂世情烟水沧江从鹤好风云溟海任龙争他年若访陶元亮五柳新居在赤城<br />
<br />
窅窅深愁伴客居汀船风雨夜灯虚尚劳　车驾臣多缺无补疮痍术已疏亲老岂堪还远别时危那得久无书明朝且就君平卜要使吾心不负初<br />
<br />
茅茨松菊别多年底事寒江尚客船强所不能儒作将付之无柰数由天徒闻诸葛能兴汉未必田单觧误燕最羡渔翁闲事业一竿明月一蓑烟<br />
<br />
○泊金山寺二首　【十月将趋行上】<br />
<br />
但过金山便一登鸣钟出迓每劳僧云涛石壁深龙窟风雨楼台迥佛灯难后诗怀全欲减酒边孤兴尚堪凭巗梯未用妨苔滑曾踏天峯雪栈氷<br />
<br />
醉入江风酒易醒片帆西去雨冥冥天回江汉留孤住地缺东南着此亭沙渚乱更新世态峰峦不改旧时青舟人指点龙王庙欲话前朝不忍听<br />
<br />
○舟夜<br />
<br />
随处看山一叶舟夜深霜月亦兼愁翠华此际游何地画角中宵起戌楼甲马尚屯淮海北旌旗初散楚江头洪涛衮衮乘风势容易开帆不易收<br />
<br />
○舟中至日<br />
<br />
岁寒尤叹滞江滨渐喜阳回大地春未有一丝添衮绣谩提三尺凈风尘丹心倍觉年来苦白发从教镜里新若待完名始归隐桃花笑杀武陵人<br />
<br />
○阻风<br />
<br />
冬江尽说风长北偏我北来风便南未必天公真有意却逢人事偶相参残农得暖堪登获破屋多寒且曝檐果使困穷能稍济不妨经月阻江潭<br />
<br />
○用韵答伍汝真<br />
<br />
莫怪乡随日夜深干戈衰病两相侵孤肠自信终如铁众口从教尽铄金碧水丹山曾旧约青天白日是知心茅茨岁晚饶风景云满清溪雪满岑<br />
<br />
○过鞋山戏题<br />
<br />
曾驾双虬渡海东青鞋失脚墯天风经过已是千年后踪迹依然一梦中屈子慢劳伤世隘杨朱空自泣途穷正湏坐我匡庐顶濯足寒涛步晓空<br />
<br />
○杨邃庵待隐园次韵五首<br />
<br />
嘉园名待隐专待主人归此日真归隐名园竟不违岩花如共语山石故相依朝市都忘却无劳更掩扉<br />
<br />
其二<br />
<br />
大隐真廛市名园陋给孤留侠先谢病范老竟归湖种竹非医俗移山不是愚【是日公方移山石】对时存燮理经济自成谟<br />
<br />
其三<br />
<br />
绿野春深地山阴夜静时氷霜缘径滑云石向人危平难心仍在扶颠力未衰江湖兵甲满吟罢有余思<br />
<br />
其四<br />
<br />
兹园闻巳久今度始来窥市里烟霞静壸中结构奇胜游湏继日虚席亦多时莫道东山僻苍生或未知<br />
<br />
其五<br />
<br />
芳园待公隐屯世待公亨花竹深台榭风尘暗甲兵一身良得计四海未忘情语及艰难际停杯泪欲倾<br />
<br />
○登小孤书壁<br />
<br />
人言小孤殊阻绝从来可望不可攀上有颠崖势欲墯下有剑石交巉顽峡风闪壁船难进洪涛怒撞蛟龙关帆樯摧缩不敢越往往退次依前山崖傍沙岸日东徙忽成巨浸通西湾帝心似悯舟楫苦神斧夜辟无痕斑风雷倏翕见万恠人谋不得容其间我来锐意欲一往小舟微服沿回澜侧身胁息仰天窦悬空绝栈蛛丝悭风吹卯酒眼花落冻滑丹梯足力孱青鼍吹雨出仍没白鸟避客来复还峰头四顾尽落日宛然风景如瀛寰烟霞未觉三山远尘土聊乘半日闲奇观江海讵为险世情平地犹多艰呜呼世情平地犹多艰回瞻　北极双泪潺<br />
<br />
○登蟂矶次草泉心刘石门韵二首<br />
<br />
中流片石倚孤雄下有冯夷百尺宫滟滪西蟠浑失地长江东去正无穷徒闻吴女埋香玉惟见沙鸥乱雪风往事凄微何足问永安宫阙草莱中<br />

                    <br>
                        <br />
江上孤臣一片心几经漂没水痕深极怜撑住即从古正恐崩颓或自今藓蚀秋螺残老翠蟂呜春雨落空音好携双鹤矶头坐明月中宵一朗吟<br />
<br />
○望庐山<br />
<br />
尽说庐山若个奇当时图画亦堪疑九江风浪非前日五老烟云岂定期眼惯不妨层壁险足跰□□短笻随香炉瀑布微如线欲决天河泻上池<br />
<br />
○除夕伍汝真用待隐园韵即席次答五首<br />
<br />
一年今又去独客尚无归人世伤多难亲庭叹久违壮心都欲尽衰病特相依旅馆聊随俗桃符换早扉<br />
<br />
其二<br />
<br />
向忆青年日追欢兴不孤风尘淹岁月漂泊向江湖济世浑无术违时竟笑愚未湏悲蹇难　列圣有遗谟<br />
<br />
其三<br />
<br />
正逢兵乱地况是岁穷时天运终无息人心本自危忧疑分并集筋力顿成衰千载商山隐悠然获我思<br />
<br />
其四<br />
<br />
世道从巵漏人情只管窥年华多涉历变故益新奇莫惮颠危地曾逢全盛时海翁机已息应是白鸥飞<br />
<br />
其五<br />
<br />
星穷回历纪贞极起元亨日望　天回驾先沾雨洗兵雪犹残岁恋风已旧春情莫更辞蓝尾人生未几倾<br />
<br />
○元日雾<br />
<br />
元日昏昏雾塞空出门咫尺误西东人多失足投坑堑我亦停车泣路穷欲斩蚩尤开白日还排阊阖拜重瞳小臣漫有澄清志安得扶摇万里风<br />
<br />
○二日雨<br />
<br />
昨朝阴雾埋元日向晓寒云迸雨声莫道人为无感召从来天意亦分明安危他日须周勃痛哭当年笑贾生坐对残灯愁彻夜静听晨皷报新晴<br />
<br />
○三日风<br />
<br />
一雾二两三日风田家卜岁疑凶丰我心惟愿兵甲觧天意岂必斯民穷虎旅归思怀旧土　銮舆消息望还宫春盘浊酒聊自慰无使戚戚于吾衷<br />
<br />
○立春二首<br />
<br />
才见春归春又来春风如旧鬂毛衰梅花未放天机泄萱草先将地脉回渐老光阴逢世难经世怀抱欲谁开孤云渺渺亲庭远长日斑衣羡老莱<br />
<br />
天涯霜雪叹春迟春到天涯思转悲破屋多时空杼轴东风无力起疮痍周王车驾穷南服汉将旌旗守北陲莫讶春盘断生菜人间菜色正离仳<br />
<br />
○游庐山开元寺<br />
<br />
僻性寻常惯受猜看山又是百忙来北风留客非无意南寺逢僧即未回白日高峯开雨雪青天飞瀑泻云雷缘溪踏得支茆地修竹长松覆石台<br />
<br />
○又次壁间杜牧韵<br />
<br />
春山路僻问归樵为指前峯石径遥僧与白云还瞑壑月随沧海上寒潮世情老去浑无赖游兴年来独未消回首孤航又陈迹疏钟隔渚夜迢迢<br />
<br />
○舟过铜陵埜云县东小山有铁船因往观之果见其彷佛因题石上<br />
<br />
青山滚滚如奔涛铁船何处来停桡人间刳木宁有此疑是仙人之所操仙人一去已千载山头日日长风号船头出土尚彷佛后冈有石云船稍我行过此费忖度昔人用心无乃忉由来风波平地恶纵有铁船还未牢秦鞭驱之未能动奡力何所施其篙我欲乘之访蓬岛雷师皷舵虹为鏁弱流万里不胜芥复恐驾此成徒劳世路难行每如此独立斜阳首重搔<br />
<br />
○山僧<br />
<br />
岩下萧然老病僧曾求佛法礼南能论诗自许窥三昧入圣无梯出小乘高阁松风飘夜磬石床花雨落寒灯更深月出山牕曙漱齿焚香诵法楞<br />
<br />
○江上望九华山二首<br />
<br />
当年一上化城峯十日高眠雷雨中霁色晓开千嶂雪涛声夜渡九江风此时隔水看图画几岁缘云住桂丛却负洞仙蓬海约玉函丹诀在崆峒<br />
<br />
穷探虽得尽幽奇山势须从远望知几朵芙蓉开碧落九天屏嶂列旌麾高同华岳应无忝名亚匡庐却稍卑信是谪仙还具眼九华题后竟难移<br />
<br />
○观九华龙潭<br />
<br />
飞流三百丈澒洞秘灵湫峡圻开雷斧天虚下月钩化形时试钵吐气或成楼吾欲鞭龙起为霖遍九州岛<br />
<br />
○庐山东林寺次韵<br />
<br />
东林日暮更登山峰顶高僧有兰若云萝磴道石参差水声深涧树高下远公学佛却援儒渊明嗜酒不入社我亦爱山仍恋官同是乾坤避人者我歌白云听者寡山自点头泉自泻月明壑底忽惊雷夜半天风吹屋瓦<br />
<br />
○又次邵二泉韵<br />
<br />
昨游开元殊草草今日东林游始好手持苍竹拨层云直上青天招五老万壑笙竽松籁哀千峯晻映芙蓉开坐俯西岩窥落日风吹孤月江东来莫向人间空白首富贵何如一杯酒种莲裁菊两荒凉惠远陶潜□□□□□□欲还金庭三洲弱水连沙汀他年海上□□□□□浮萍一点青<br />
<br />
○达公讲经台<br />
<br />
远□□□□□□一朵青莲云外开台上又无狮子吼野□□□□□来<br />
<br />
○太平宫白云<br />
<br />
白云休道本无心随我迢迢度远岑拦路野风吹蹔断又穿深树候前林<br />
<br />
○书九江行台壁<br />
<br />
九华真实是奇观更是庐山亦耐看幽胜未穷三日兴风尘已觉再来难眼余五老晴光碧衣染天池积翠寒却恠寺僧能好事直来城市索诗刊<br />
<br />
○又次李佥事素韵<br />
<br />
省灾行近郊探幽指层麓回飙振玄冈颓阳薄西陆菑田收积雨禾稼泛平菉取径历村墟停车问耕牧清溪厉月行暝洞披云宿淅米石间溜斧薪涧底木田翁来聚观中宵尚驰逐将迎愧深情疮痍惭抚掬幽枕静无寐风泉朗鸣玉虽缪真诀传颇苦尘缘熟终当遁名山炼药洗凡骨椷辞谢亲交流光易超忽<br />
<br />
○繁昌道中阻风二首<br />
<br />
阻风夜泊柳边亭懒梦还乡午未醒卧隐从教波浪恶地深长是水云冥入林沽酒村童引隔水放歌渔父听颇觉看山缘独在蓬牕刚对一峯青<br />
<br />
东风漠漠水澐澐花柳沿村春事殷泊久渔樵来作市心闲麋鹿渐同群自怜失脚趋尘上长恐归期负海云正忆山中诗酒伴石门延望几斜曛<br />
<br />
○江边阻风散步至灵山寺<br />
<br />
归船不遇打头风行脚何缘到此中幽谷余寒春雪在虚檐斜日暮江空林间古塔无僧住花外仙源有路通随处看山随处乐莫将踪迹叹萍蓬<br />
<br />
○泊舟大同山溪间诸生闻之有挟册来寻者<br />
<br />
扁舟经月住林隈谢得黄鶑日日来兼有清泉堪洗耳更多修竹好衔杯诸生涉水携诗卷童子和云扫石苔独柰华峰隔烟雾时劳策杖上崔嵬<br />
<br />
○岩下桃花盛开携酒独酌<br />
<br />
小小山园几树桃安排春色候停桡开樽旋扫花阴云展席平临松顶涛地远不须防俗驾溪晴还好看渔舠云间石路稀人迹深处容无避世豪<br />
<br />
○白鹿洞独对亭<br />
<br />
五老隔青冥寻常不易见我来骑白庆凌空陡飞巘长风卷浮云褰帷始窥面一笑仍旧颜媿我鬓先变我来尔为主乾坤亦邮传海灯照孤月静对有余眷彭蠡浮一觞宾主聊酬劝悠悠万古心默契可无辩<br />
<br />
○丰城阻风　【前岁遇难于此得北风幸免】<br />
<br />
北风休叹北船穷此地增经拜北风句践敢忘尝胆地齐威长忆射钩功桥边黄石机先授海上陶朱意颇同况是倚门衰白甚岁寒茅屋万山中<br />
<br />
○江上望九华不见<br />
<br />
五旬三过九华山一度阴寒一度雨此来天色稍晴明忽复昏霾起亭午平生山水最多缘独此相逢容有数人言此山天所秘山下居人不常睹蓬莱涉海或可求瑶水昆仑俱旧游洞庭何止吞八九五岳曾向囊中收不信开云扫六合手扶赤日照九州岛驾风骑气览八极视此琐屑真浮沤<br />
<br />
○江施二生与医官陶埜冒雨登山人多笑之戏作歌<br />
<br />
江生施生颇好奇偶逢陶埜奇更痴共言山外有佳寺劝予往游争愿随是时雷雨云雾塞多传险滑难车骑两生力陈道非远埜请登高觇路岐三人冐雨陡冈背既仆复起相牵携同侪咻笑招之返奋袂径往凌■〈山钦〉崎归来未暇顾沾湿且说地近山径夷青林宿霭渐开霁碧巘绛气浮微曦津津指譬在必往兴剧不道傍人嗤予亦对之成大笑不觉老兴如童时平生山水已成癖历深探隐忘饥疲年来世务颇羁缚逢场遇境心未衰埜本求仙志方外两生学士亦尔为世人趋逐但声利赴汤踏火甘倾危觧脱尘嚣事行乐尔軰狂简翻见讥归与归与吾与尔阳明之麓终尔期<br />
<br />
○游九华道中<br />
<br />
微雨山路滑山行入轻舟桃花夹岸迷远近回峦迭嶂盘深幽奇峰应接劳回首瞻之在前忽在后不道舟行转屈曲但恠青山亦奔走薄午雨霁云亦开青鞋布袜无尘埃梅蹊柳径度村落长松白石穿林隈始攀风磴出木杪更俯悬崖听瀑雷乱山高顶藏平野茆屋高低自成社此中那得有人家恐是当年避秦者西岩日色渐欲下且向前林秣吾马世途浊隘不可居吾将此地成兰若<br />
<br />
○芙蓉阁<br />
<br />
九华之山何崔嵬芙蓉直傍青天栽刚风倒海吹不动大雪裂地冻还开夜半峯头挂明月宛如玉女临妆台我拂沧浪写图画题诗还媿谪仙才<br />
<br />
○重游无相寺次韵四首<br />
<br />
游兴殊未尽尘寰不可留山青只依旧白尽世间头<br />
<br />
其二<br />
<br />
人迹不到地茆茨亦数间借问此何处云是九华山<br />
<br />
其三<br />
<br />
拔地千峰起芙蓉插晓寒当年看不足今日复来看<br />
<br />
其四<br />
<br />
瀑流悬绝壁峯月上寒空鸟鸣苍磵底僧住白云中<br />
<br />
○登莲花峯<br />
<br />
莲花顶上老僧居脚踏莲花不染泥夜半华心吐明月一颗悬空黍米珠<br />
<br />
○重游无相寺次旧韵<br />
<br />
旧识仙源路未差也从谷口问桃花屡攀绝栈经残雪几度清溪踏月华虎宂相邻多异境鸟飞不到有僧家频来休下仙翁榻只借峯头一片霞<br />
<br />
○登云峯望始尽九华之胜因复作歌<br />
<br />
九华之峯九十九此语相传俗人口俗人眼浅见皮肤焉测其中之所有我登华顶拂云雾极目奇峯那有数巨壑中藏万玉林大剑长鎗攒武库有如智者深韬藏复如淑女避谗妬闇然避世不求知卑己尊人羞逞露何人不道九华奇奇中之奇人未知我欲穷搜尽拈出秘藏恐是天所私旋觧诗囊旋收拾脱频露出锥参差从来题诗李白好渠于此山亦潦草曾见正维画辋川安得渠来坲纤缟<br />
<br />
○双峯遗柯生乔<br />
<br />
尔家双峯不下见双峯景如锥处囊中深藏未脱頛盛德心愈卑幽人迹多屏悠然望双峯可以发深省<br />
<br />
○归途有僧自望华亭来迎且请诗<br />
<br />
方自华峯下何劳更望华山僧援故事要我到渠家自谓游已□那知望转佳正如酣醉后醒酒却须茶<br />
<br />
○无相寺金沙泉次韵<br />
<br />
黄金不布地倾汁泻流泉潭净长开镜池分或铸莲兴云为大雨济世作丰年纵有贪夫过清风自洒然<br />
<br />
○夜宿天池月下闻雷次草知山下大雨三首<br />
<br />
昨夜月明峰顶宿隐隐雷声在山麓晓来却问山下人风雨三更卷茆屋<br />
<br />
野人权作青山主风景朝昏颇裁取岩傍日脚半溪云山下雷声一村雨<br />
<br />
天池之水近无主木魅山妖竞偷取公然又盗山头云去向人间作风雨<br />
<br />
○不殊台夜观佛灯<br />
<br />
老夫高卧文殊台拄杖夜撞青天开散落星辰满平野山僧尽道佛灯来<br />
<br />
○书汪进之太极岩二首<br />
<br />
一窍谁将混沌开千年样子道州来须知太极元无极始信心非明镜台<br />
<br />
始信心非明镜台须知明镜亦尘埃人人有个圆圈任莫向蒲团坐丁灰<br />
<br />
○劝酒<br />
<br />
平生忠赤有天知便欲欺人肯自欺毛发暗从愁里改世情明向笑中危春风脉脉回柯草残雪依依恋旧枝谩对芳樽辞酩酊机关识破已多时<br />
<br />
○重游化城寺二首<br />
<br />
爱山日日望山晴忽到山中眼自明鸟道渐非前度险龙潭更比旧时清会心人远空遗洞识面僧来不记名莫谓中丞喜忘世前途风浪苦难行<br />
<br />
山寺重来十九秋旧僧云落老比丘檐松尽长青冥干瀑水犹悬翠壁流人住层崖嫌洞浅鸟鸣春磵觉山幽年来别有闲寻意不似当时孟浪游<br />
<br />
○游九华<br />
<br />
九华原亦是移文错恠山头日日云乘兴未甘回俗驾初心终不负灵均紫芝香暖春堪茹青竹泉高晚更分幽梦已分尘土累清猿正好月中闻<br />
<br />
○弘治壬戌尝游九华值时阴雾竟无所覩至是正德庚辰复往游之风日清朗尽得其胜喜而作歌<br />
<br />
昔年十日九华住云雾终旬竟不开有时昏夜入宝藏两目无覩成空回每逢好事谈奇胜即思策蹇还一来频年驱逐事兵革出入戝垒冲风埃恐恐昼夜不遑息岂复山水能徘徊鄱湖一战偶天幸远随归凯停江隈是时军务颇多暇况复我马方虺隤旧游诸生亦群集遂将童冠登崔嵬先晨霏霭尚暝晦却疑山意犹嫌猜肩舆一入青阳境忽然白日开西岭长风拥篲扫浮阴九十九峯如梦醒群峦踊跃争献奇儿孙俯伏摩其顶今来始识九华面恨无诗笔为传影层楼迭阁写未工千朵芙蓉抽玉井恠哉造化亦安排天下寄山此兼并揽衣登高望八荒双阙下见日月光长江如带绕山麓五湖七泽皆陂塘蓬瀛海上浮拳石举足可到虹可梁仙人为我启阊阖鸾軿鹤驾纷翱翔从兹脱屣谢尘世飘然拂袖凌苍苍<br />
<br />
○岩头闲坐谩成<br />
<br />
尽日岩头坐落花不知何处是吾家静听谷鸟迁乔木闲看林蜂散午衙翠壁泉声穿乱石碧潭云影透晴沙痴儿公事真难了须信吾生自有涯<br />
<br />
○将游九华移舟宿寺山二首<br />
<br />
逢山未惬意落日更移船峡寺缘溪径云林带石泉钟声先度岭月色已浮川今夜岩房宿寒灯不待悬<br />
<br />
其二<br />
<br />
维舟谷口傍烟霏共说前冈石径微竹杖穿云寻寺去藤筐采药带花归诸生晚佩联芳杜野老春霞缀衲衣风咏不湏沂水上碧山明月更清辉<br />
<br />
○登云峰二三子咏歌以从欣然成谣二首<br />
<br />
淳气日凋薄邹鲁亡真承世儒昌臆说愚瞽相因仍晚途益沦溺手援吾不能弃之入烟霞高历云峯层开茅傍虎穴结屋依岩僧岂曰事高尚庶免无予朋飘飘二三子春服来从行咏歌见真性逍遥无俗情各勉希圣志毌为尘所荧<br />
<br />
深林之鸟何问关我本无心云自闲大舜亦与木石处醉翁惟在山水间晴牕展卷有会意绝壁题诗无厚颜顾谓从行二三子随游麋鹿俱忘还<br />
<br />
○有僧坐岩中巳三年诗以励吾党<br />
<br />
莫恠岩僧木石居吾侪真切几人如经营日夜身心外剽窃糠粃齿颊余俗学未堪欺老衲昔贤取善及陶渔年来奔走成何事此日斯人亦起予<br />
<br />
○春日游齐山寺用杜牧之韵二首<br />
<br />
即看花发又花飞空向花前叹式微自笑半生行脚过何人未老乞身归江头皷角翻春浪云外旌旗闪落晖羡杀山中麋鹿伴千金难买芰荷衣<br />
<br />
倦鸟投枝已乱飞林间暝色渐霏微春山日暮成孤坐游子天涯正忆归古洞湿云含宿雨碧溪明月弄清晖桃花不管人间事只笑山人未拂衣<br />
<br />
○重游开元寺戏题壁<br />
<br />
中丞不觧了公事到处看山复寻寺尚为妻奴守俸钱至今未得休官去三月开元两度来寺僧倦客门未开山灵似嫌俗士驾溪风拦路吹人回君不见富贵中人如中酒折腰觧醒湏五斗未妨适意山水间浮名于我亦何有<br />
<br />
○贾胡行<br />
<br />
贾胡得明珠藏珠剖其躯珠藏未能有此身己先无轻已重外物贾胡一何愚请君勿笑贾胡愚君今奔走声利途钻求富贵未能得弊精劳形骨髓枯竟日惶惶忧毁誉终宵惕惕防艰虞一日仅得五升米半级仍甘九族诛胥靡接踵略无悔请君勿笑贾胡愚<br />
<br />
○送邵文实方伯致仕<br />
<br />
君不见榯下鸡引类呼群啄且啼稻梁已足脂渐肥毛羽脱落充庖厨又不见笼中鹤敛翼垂头困牢落笼开一旦入层云万里翱翔纵廖廓人生山水湏认真胡为利禄缠其身高车驷马尽桎梏云台麟阁皆埃尘鸱夷抱恨浮江水何似莱舟逃海滨舜水龙山予旧宅让公且作烟霞伯拂衣便拟逐公回为予先扫峰头石<br />

                    <br>
                        <br />
○记梦【并序】<br />
<br />
正德庚辰八月廿八夕卧小阁忽梦晋忠臣郭景纯氏以诗示予旦极言王导之奸谓世之人徒知王敦之逆而不知王导实阴主之其言甚长不能尽录觉而书其所示诗于壁复为诗以纪其畧嗟乎今距景纯若干年矣非有实恶深冤郁结而未暴宁有数千载之下尚怀愤不平若是者耶<br />
<br />
秋夜卧小阁梦游沧海滨海上神山不可到金银宫阙高嶙峋中有仙人芙蓉巾顾我宛若平生亲欣然就语下烟雾自言姓名郭景纯携手历历诉衷曲义愤感激难具陈切齿尤深怨王导深奸老猾长欺人当年王敦觊神器导实阴主相缘夤不然三问三不答胡忍使敦杀伯仁寄书欲拔太真舌不相为谋敢尔云敦病已笃事已去临哭嫁祸复卖敦事成同享帝王贵事败仍为顾命臣几微隐约亦可见世史掩覆多失真袖出长篇再三读觉来字字能书绅开牕试抽晋史阅中间事迹颇有因因思景纯有道者世移事往千余春若非精诚果有激岂得到今犹愤嗔不成之语以筮戒敦实气沮竟殒身人生生死亦不易谁能视死如轻尘烛微先几炳易道多能余事非所论取义成仁忠晋室龙逢龚胜心可伦是非颠倒古多有吁嗟景纯终见伸御风骑气游八垠彼敦之徒草木粪土臭腐同沉沦<br />
<br />
我昔明易道故知未来事时人不我识遂传躭一技一思王导徒神器良久觊诸谢岂不力伯仁见其底所以敦者佣罔顾天经与地义不然百口未负托何忍置之死我于斯时知有分日中斩柴市我死何足悲我生良有以九天一人抚膺笑晋室诸公亦可耻举目山河徒叹非携手登亭空洒泪王导真奸雄千载人未议偶感君子谈中及重与写真记固知仓卒不成文自今当与频谑戏倘其为我一表扬万世万世万万世<br />
<br />
右晋忠臣郭景纯自述诗盖予梦中所得者因表而出之<br />
<br />
○无题<br />
<br />
岩头有石人为我下嶙峋脚踏破履五十雨身披旧衲四十斤任重致远香象力餐霜坐雪金刚身夜寒双虎与温足雨后秃龙来伴宿手握顽砖镜未光舌底流泉梅未熟夜来拾得遇寒山翠竹黄花好共看同来问我安心法还觧将心与汝安<br />
<br />
○游落星寺<br />
<br />
女娲炼石补天漏璇玑昼夜无停走自从墯却玉衡星至今七政迷前后浑仪昼夜徒揣摩敬授人时亦何有玉衡墯却此湖中眼前谁是补天手<br />
<br />
○游通天岩示邹陈二子<br />
<br />
邹陈二子皆好游一往通天十日留候之来归久不至我亦乘兴聊寻幽巗扉日出云气浮二子晞发登岩头谷转始闻人语响苍壁杳杳长林秋■〈口答〉然坐我亦忘去人生得休且复休采芝共约阳明麓白首无惭黄绮俦<br />
<br />
○青原山次黄山谷韵<br />
<br />
咨观历州郡驱驰倦风埃名山特乘暇林壑盘萦回云石缘歌径夏木深层隈仰穷岚霏际始覩台殿开衣传西竺旧构遗唐宋材风松溪溜急湍响空山哀妙香隐玄洞僧屋悬穹崖扳依俨龙象陡降临纬阶飞泉泻灵窦曲槛连云榱我来慨遗迹胜事多湮埋邈矣西方教流传遍中垓如何皇极化反使吾人猜剥阳辛未绝生意存枯荄伤心眼底事莫负生前杯烟霞有本性山水乞归骸崎岖羊肠坂车轮几倾摧萧散麋鹿伴涧谷终追陪恬愉返真澹閴寂辞喧豗至乐发天籁丝竹谢淫哇千古自同调岂必时代偕珎重二三子兹游非偶来且从山叟宿勿受役夫催东峰上烟月夜景方徘徊<br />
<br />
○睡起偶成<br />
<br />
四十余年睡梦中而今醒眼始朦胧不知日已过停午起向高楼撞晓钟起向高楼撞晓钟尚多昏睡正懵懵纵令日暮醒犹得不信人间耳尽聋<br />
<br />
○立春<br />
<br />
荒村乱后耕牛绝城郭春来见土牛家业苟存乡井恋风尘先幸甲兵休未能布德惭时令聊复题诗写我忧为报胡雏须远塞暂时边将驻南州<br />
<br />
○游庐山开元寺<br />
<br />
清晨入谷到斜曛徧历青霞蹑紫云阊阖远从双剑辟银河真自九天分驱驰此日原非暇梦想当年亦自勤断拟罢官来驻此不教林鹤更移文<br />
<br />
○登小孤次陆良弼韵<br />
<br />
看尽东南百二峯小孤江上是真龙攀龙我欲乘风去高蹑层霄绝世踪<br />
<br />
○月下吟三首<br />
<br />
露冷天清月更辉可堪游子倍沾衣催人岁月心空在满眼兵戈事渐非方朔本无金马意班超惟愿玉门归白头应倚庭前树恠我还期秋又违<br />
<br />
江天月色自清秋不管人间底许愁谩忆翠华旋北极正怜白发倚南楼狼烽绝塞寒初入鹤怨空山夜未休莫重三公轻一日虚名真觉是浮沤<br />
<br />
依依牕月夜还来渺渺乡愁坐未回素位也知非自得白头无柰是亲衰当年竹下曾裘仲何日花前更老莱恳疏乞骸今几上中宵翘首望三台<br />
<br />
○月夜二首<br />
<br />
高台月色倍新晴极浦浮沙远树平客久欲迷乡国望乱余愁听皷鼙声湖南水潦频移粟碛北风烟且罢征濡手未辞援溺苦白头方切倚闾情<br />
<br />
举世困酣睡而谁偶独醒疾呼未能起瞪目相恠惊反谓醒者狂群起环鬪争洙泗辍金铎濂洛传微声谁鸣锺击皷闻者皆昏冥嗟尔欲奚为奔走皆营营何当闻此皷开尔天聪明<br />
<br />
○雪望四首<br />
<br />
风雪楼台夜更寒晓来霁色满山川当歌莫放阳春调几处人家未起烟<br />
<br />
初日湖山雪未融野人村落闭重重安居信是丰年兆为语田夫莫惰农<br />
<br />
霁景朝来更好看河山千里思漫漫茅檐日色犹堪瀑应是边关地更寒<br />
<br />
法象冥蒙失巨纤连朝风雪费妆严谁将尘世化珠玉好与贫家聚米盐<br />
<br />
○火秀宫次一峯韵三首<br />
<br />
兹山堪遁迹上应少微星洞里乾坤别壸中日月明道心空自警尘梦苦难醒方峤由来此虚无隔九溟<br />
<br />
其二<br />
<br />
清溪曲曲转层林始信桃源路未深晚树烟霏山阁静古松雷雨石坛阴丹炉遗火飞残药仙乐浮空寄绝音莫道山人才一到千年陈迹此重寻<br />
<br />
其三<br />
<br />
落日下清江怅望阁道晚人言玉笥更奇绝漳口停舟路非远肩舆取径沿村落心目先驰嫌足缓山昏聊就云储眠疏林月色闻风泉梦魂忽忽到真境侵晓循迹来洞天洞天非人世予亦非世人当年曾此寄一迹屈指忽复三千春岩头坐石剥落尽手种松栢枯龙鳞三十六峯仅如旧涧谷渐改溪流新空中仙乐风吹断化为皷角惊风尘风尘惨淡半天地何当一扫还吾真从行诸生骇吾说问我恐是兹山神君不见广成子高卧崆峒长不死到今一万八千年阳明真人亦如此<br />
<br />
○归怀<br />
<br />
行年忽五十顿觉□发改四十九年非童心独犹在世故渐改涉遇坎稍无馁每当快意事退然思辱殆倾否作圣作物覩岂不快柰何桑梓怀衰白倚门待<br />
<br />
○啾啾吟<br />
<br />
知者不惑仁不忧君胡戚戚眉双愁信步行来皆坦道凭天判下非人谋用之则行舍即休此身浩荡浮虚舟丈夫落落掀天地岂顾束缚如穷囚千金之珠弹鸟雀掘土何烦用镯镂君不见东家老翁防虎患虎夜入室衔其头西家儿童不识虎执竿驱虎如驱牛痴人惩噎遂废食愚者畏溺先自投人生达命自洒落忧谗避毁徒啾啾<br />
<br />
◆居越诗三十四首　【正德辛巳年归越后作】<br />
<br />
归兴二首<br />
<br />
次谦之韵<br />
<br />
再游浮峯次韵<br />
<br />
夜宿浮峯次谦之韵<br />
<br />
再游延寿寺次旧韵<br />
<br />
碧霞池夜坐<br />
<br />
秋声<br />
<br />
林汝垣以二诗寄次韵为别<br />
<br />
月夜二首<br />
<br />
秋夜<br />
<br />
夜坐<br />
<br />
心渔为钱翁希明别号题<br />
<br />
登香炉峯次萝石韵<br />
<br />
观从吾登炉峰绝顶戏赠<br />
<br />
书扇赠从吾<br />
<br />
嘉靖甲申冬二十一日再登秦望自弘治戊午登后二十七年矣将下适董萝石与二二子来复坐久之暮归同宿云门僧舍<br />
<br />
山中漫兴<br />
<br />
挽潘南山<br />
<br />
和董萝石菜花韵<br />
<br />
天泉楼夜坐和萝石韵<br />
<br />
咏良知四首示诸生<br />
<br />
示诸生三首<br />
<br />
答人问良知二首<br />
<br />
答人问道<br />
<br />
寄题王芝庵<br />
<br />
别诸生<br />
<br />
后中秋望月歌<br />
<br />
书扇示正宪<br />
<br />
送萧子雝宪副之任<br />
<br />
中秋<br />
<br />
嘉靖丙戌十二月庚申始得子年巳五十有五矣六有静斋二丈昔与先公同举于乡闻之而喜各以诗来贺蔼然世交之谊也次韵为谢<br />
<br />
○归兴二首<br />
<br />
百战归来白发新青山从此作闲人峯攒尚忆冲蛮阵云起犹疑见虏尘岛屿微茫沧海暮桃花烂熳武陵春而今始信还丹诀却笑当年识未真<br />
<br />
其二<br />
<br />
归去休来归去休千貂不换一羊裘青山待我长为主白发从他自满头种菓移花新事业茂林修竹旧风流多情最爱沧州伴日日相呼理钓舟<br />
<br />
○次谦之韵<br />
<br />
珍重江船冐暑行一宵心话更分明须从根本求生死莫向支流辩浊清久柰世儒横臆说竞搜物理外人情良知底用安排得此物由来自浑成<br />
<br />
○再游浮峯次韵<br />
<br />
廿载风尘始一回登高心在力全衰偶怀胜事乘春到况有良朋自远来远指松萝寻旧隐提开云石翦蒿莱后期此别知何地莫厌花前劝酒杯<br />
<br />
○夜宿浮峯次谦之韵<br />
<br />
日日春山不厌寻野情原自懒朝簪几家茅屋山村静来岸桃花溪水深石路草香随鹿去洞门萝月听猿吟禅堂坐久发清磬却笑山僧亦有心<br />
<br />
○再游延寿寺次旧韵<br />
<br />
历历溪山记旧踪寺僧遥住翠微重扁舟曾泛桃花入岐路新多草树封谷口鸟声兼伐木石门烟火出深松年来百好俱衰薄独在幽探兴尚浓<br />
<br />
○碧霞池夜坐<br />
<br />
一雨秋凉入夜新池边孤日倍精神潜鱼水底传心诀栖鸟枝头说道真莫谓天机非嗜欲须知万物是吾身无端礼乐纷纷议谁与青天扫宿尘<br />
<br />
○秋声<br />
<br />
秋来万本发天声点瑟回琴日夜清绝调迥随流水远余音细入晚云轻洗心真已空千古倾耳谁能辩九成徒使清风传律吕人间瓦缶正雷鸣<br />
<br />
○林汝垣以二诗寄次韵为别<br />
<br />
断云微日半晴阴何处高梧□□鸣星汉浮槎先入梦海天波浪不湏惊鲁郊已自非常典膰肉宁为脱冕行试向沧浪歌一曲未云不是九韶声<br />
<br />
尧舜人人学可齐昔贤斯语岂无稽君今一日真千里我亦当年苦旧迷万理由来吾具足六经原只是阶梯山中尽有闲风月何日扁舟更越溪<br />
<br />
○月夜二首　【与诸生歌于天泉桥】<br />
<br />
万里中秋月正晴四山云霭忽然生须臾浊雾随风散依旧青天自月明肯信良知原不昧从他外物岂能撄老夫今夜狂歌发化作钧天满太清<br />
<br />
处处中秋此月明不知何处亦群英须怜绝学经千载莫负男儿过一生影响尚疑朱仲晦支离羞作郑康成铿然舍瑟春风里点也虽狂得我情<br />
<br />
○秋夜<br />
<br />
春园花竹始菲菲又是高秋落木稀天迥楼台含气象月明星斗避光辉闲来心地如空水静后天机见隐微深院寂寥群动息独怜乌鹊绕枝飞<br />
<br />
○夜坐<br />
<br />
独坐秋庭月色新乾坤何处更闲人高歌度与清风去幽意自随流水春千圣本无心外訞六经须拂镜中尘却怜扰扰周公梦未及惺惺陋巷贫<br />
<br />
○心渔为钱翁希明别号题<br />
<br />
有渔者歌曰渔不以目惟以心心不在鱼渔更深北溟之鲸殊小小一举六鳌未足歆敢问何如其为渔耶曰吾将以斯道为网良知为纲太和为饵天地为鲂絜之无意散之无方是谓得无所得而忘无可忘者矣<br />
<br />
○登香炉峯次萝石韵<br />
<br />
曾从炉鼎蹑天风下数天南百二峯胜事纵为多病阻幽怀还与故人同旌旗影动星辰北皷角声回沧海东世故茫茫浑未定且乘溪月放归篷<br />
<br />
○观从吾登炉峰绝顶戏赠<br />
<br />
道人不柰登山僻日暮犹思绝栈云岩底独行牙虎穴峰头清啸乱猿群清溪月出时寻寺归棹城隅夜扣门可笑中郎无好兴独留松院坐黄昏<br />
<br />
○书扇赠从吾<br />
<br />
君家只在海西隈日日寒潮去复回莫遣扁舟成久别炉烽秋月望君来<br />
<br />
○嘉靖甲申冬二十一日再登秦望自弘治戊午登后二十七年矣将下适董萝石与二二子来复坐久之暮归同宿云门僧舍<br />
<br />
初冬风日佳杖策登崔嵬自予羁宦迹久与山谷违屈指廿七载今兹复一来官溪寻往路历历皆所怀跻险还屡息兴在知吾衰行午际峯顶旷望未能回良朋亦偶至归路相徘徊夕阳飞鸟静羣壑风泉哀悠悠观化意点也可与偕<br />
<br />
○山中漫兴<br />
<br />
清晨急雨度林扉余滴烟稍尚湿衣雨水霞明桃乱吐沿溪风暖药初肥物情到底能容懒世事从前顿觉非自拟春光还自领好谁歌咏月中归<br />
<br />
○挽潘南山<br />
<br />
圣学宫墙亦久荒如公精力可升堂若为千古经纶手只作终年著述忙末俗浇漓风益下平生辛苦意难忘西风一夜山阳笛吹尽南冈落木霜<br />
<br />
○和董萝石菜花韵<br />
<br />
油菜花开满地金鹁鸠声里又春深闾阎正苦饥民色畎亩常怀它圃心自有牡丹堪富贵也从蜂蝶漫追寻年年开落浑闲事来赏何人共此襟<br />
<br />
○天泉楼夜坐和萝石韵<br />
<br />
莫厌西楼坐夜深几人今夕此登临白头未是形容老赤子依然混沌心隔水鸣榔闻过棹映牕残月见疏林看君已得忘言意不是当年只苦吟<br />
<br />
○咏良知四首示诸生<br />
<br />
个个人心有仲尼自将闻见苦遮迷而今指与真头面只是良知更莫疑<br />
<br />
问君何事日憧憧烦恼场中错用功莫道圣门无口诀良知两字是参同<br />
<br />
人人自有定盘针万花根源本在心却笑从前颠倒见枝枝叶叶外头寻<br />
<br />
无声无臭独知时此是乾坤万有基抛却自家无尽藏沿门持钵效贫儿<br />
<br />
○示诸生三首<br />
<br />
尔身各各自天真不用求人更问人但致良知成德业谩从故纸费精神乾坤是易原非画心性何形得有尘莫道先生学禅语此言端的为君陈<br />
<br />
人人有路透长安坦坦平平一直看尽道圣贤须有秘翻嫌易简却求难只从孝弟为尧舜莫把辞章学柳韩不信自心原具足请君随事友身观<br />
<br />
长安有路极分明何事幽人旷不行遂使蓁茅成间塞尽教麋鹿自纵横徒闻绝境劳悬想指与迷途却浪惊冐险甘投蛇虺窟颠崖墯壑竟亡生<br />
<br />
○答人问良知二首<br />
<br />
良知即是独知时此知之外更无知谁人不有良知在知得良知却是谁<br />
<br />
知得良知却是谁自家痛痒自家知若将痛痒从人问痛痒何须更问为<br />
<br />
○答人问道<br />
<br />
饥来吃饭倦来眠只此修行玄更玄说与世人浑不信却从身外觅神僊<br />
<br />
○寄题王芝庵　【丙戌】<br />
<br />
尘途骏马劳千里月树鹪鹩足一枝身既了时心亦了不湏多羡碧霞池<br />
<br />
○别诸生<br />
<br />
绵绵圣学已千年两字良知是口传欲识浑沦无斧凿湏从规矩出方圆不离日用常行内直造先天未画前握手临岐更何语殷懃莫媿别离筵<br />
<br />
○后中秋望月歌<br />
<br />
一年两度中秋节两度中秋一样月两度当筵望月人几人犹在几人别此后望月几中秋此会中人知在否当筵莫惜殷懃望我已衰年半白头<br />
<br />
○书扇示正宪<br />
<br />
汝自冬春来颇觧学文义吾心岂不喜顾此枝叶事如树不植根暂荣终必瘁植根可如何愿汝且立志<br />
<br />
○送萧子雝宪副之任<br />
<br />
衰疾悟止足闲居便静修采芝深谷底考盘南涧头之子亦早见枉帆经旧丘幽寻意始结公期已先遒星途触来暑拯焚能自由黄鹄一高举刚风翼难收怀兹恋丘陇回顾未忘忧往志局千里岂伊枋榆投哲士营四海细人聊自谋圣作正思治吾衰亮可酬所望登才俊济济扬鸿休隐者嘉连遯仕者当谁俦宁无寥寂念宜急疮痍瘳舍藏应有时行矣毌淹留<br />
<br />
○中秋<br />
<br />
去年中秋阴复晴今年中秋阴复阴百年好景不多遇况乃白发相侵寻吾心自有光明月千古团圆永无缺山河大地拥清辉赏心何必中秋节<br />

                    <br>
                        <br />
○嘉靖丙戌十二月庚申始得子年巳五十有五矣六有静斋二丈昔与先公同举于乡闻之而喜各以诗来贺蔼然世交之谊也次韵为谢<br />
<br />
海鹤精神老益强晚途诗价重圭璋洗儿惠比金钱贵烂目光呈奎井祥何物敢云绳祖武他年只好共爷长偶逢灯事开汤饼庭树春风转岁阳<br />
<br />
其二<br />
<br />
自分秋禾后吐芒敢云琢玉晚成璋漫凭先德余家庆岂是生申降岳祥携抱且堪娱老况长成或可望书香不辞岁岁临汤饼还见吾家第几郎<br />
<br />
◆两广诗二十一首　【嘉靖丁亥起平思田之乱】<br />
<br />
秋日饮月岩新构别王侍御<br />
<br />
复过钓台<br />
<br />
方思道送西峯<br />
<br />
西安雨中诸生出候因寄德洪汝中并示书院诸生<br />
<br />
德洪汝中方卜书院盛称天真之奇并寄及之<br />
<br />
寄石潭二绝<br />
<br />
长生<br />
<br />
南浦道中<br />
<br />
重登黄土脑<br />
<br />
过新溪驿<br />
<br />
梦中绝句<br />
<br />
谒伏波庙二首<br />
<br />
破断藤峡<br />
<br />
平八寨<br />
<br />
南宁二首<br />
<br />
往岁破桶冈宗舜祖世麟老宣慰实来督兵今兹思田之役乃随父致仕宣慰明辅来从事目击其父子孙三世皆以忠孝相承相尚也诗以嘉之<br />
<br />
题甘泉居<br />
<br />
书泉翁壁<br />
<br />
○秋日饮月岩新构别王侍御<br />
<br />
湖山久系念愧处限形迹遥望一水间十年靡由即军旅起哀废驱驰岂遑息前旌道回冈取捷上崎侧新构郁层椒石门转深寂是时霜始降风凄羣卉拆壑静响江声牕虚涵海色夕阴下西岑凉月穿东壁观风此余情抚景见高臆匪从群公饯何因得良觌南徼方如毁救焚敢辞亟来归幸有期终遂幽寻僻<br />
<br />
○复过钓台<br />
<br />
忆昔过钓台驱驰正军旅十年今始来复以兵戈起空山烟雾深往迹如梦里微雨林径滑肺病双足胝仰瞻台上云俯濯台下水人生何碌碌高尚当如此疮痍念同胞至人匪为已过门不遑入忧劳岂得已滔滔良自伤果哉末难矣<br />
<br />
右正德己卯献俘行在过钓台而弗及登今兹复来又以兵革之役兼肺病足疮徒顾瞻怅望而已书此付桐庐尹沈元材刻置亭壁聊以纪经行岁月云耳嘉靖丁亥九月廿二日书时从行进士钱德洪王汝中建德尹杨思臣及元材凡四人<br />
<br />
○方思道送西峯<br />
<br />
西峯隐真境微境临通衢行役空屡屡过眼仍尘迷青林外延望中閟何由窥方子岩廊器兼负云霞姿每逢泉石处必刻棠陵诗兹山秀常玉之子囊中锥群峯灏秋气乔木含凉吹此行非佳饯谁为发幽奇柰何眷清赏局促牵至期悠悠伤绝学之子亦如斯为君指周道直往勿复疑<br />
<br />
○西安雨中诸生出候因寄德洪汝中并示书院诸生<br />
<br />
几度西安道江声暮雨时机关鸥鸟破踪迹水云疑仗钺非吾事传经媿尔师太真泉石秀新有鹿门期<br />
<br />
○德洪汝中方卜书院盛称天真之奇并寄及之<br />
<br />
不踏天真路依稀二十年石门深竹径苍峡泻云泉泮壁环胥海龟畴见宋田文明原有象卜筑岂无缘<br />
<br />
○寄石潭二绝<br />
<br />
仆兹行无所乐乐与二公一会耳得见闲斋固已如见石潭矣留不尽之兴于后期岂谓乐不可极耶闻尊恙已平复必于不出见客无乃太以界限自拘乎奉次二绝用发一笑且以致不及请教之憾<br />
<br />
见说新居止隔山肩舆晓出暮堪还知公久已藩篱撤何事深林尚闭关<br />
<br />
乘兴相寻涉万山扁舟亦复及门还莫将身病为心病可是无关却有关<br />
<br />
○长生<br />
<br />
长生徒有慕苦乏大药资名山遍探历悠悠鬂生丝微躯一系念去道日远而中岁忽有觉九还乃在兹非炉亦非鼎何坎复何离本无终始究宁有死生期彼哉游方士诡辞反增疑纷然诸老翁自传困多岐乾坤由我在安用他求为千圣皆过影良知乃吾师<br />
<br />
○南浦道中<br />
<br />
南浦重来梦里行当年锋镝尚心惊旌旗不动山河影皷角犹传草木声已喜闾阎多复业独怜饥馑未宽征迂疏何有甘棠惠惭愧香灯父老迎<br />
<br />
○重登黄土脑<br />
<br />
一上高原感慨重千山落木正无穷前途且与停西日此地曾经拜北风剑气晚横秋色凈兵声寒带暮江雄水南多少流亡屋尚诉征求杼轴空<br />
<br />
○过新溪驿<br />
<br />
犹记当年筑此城广猺湖寇正纵横人今乐业皆安堵我亦经过一驻兵香火沿门惭老稚壸浆远道及从行峯山拏手疲劳甚且放归休莫送迎<br />
<br />
○梦中绝句<br />
<br />
此予十五岁时梦中所作今拜伏波祠下宛如梦中兹行殆有不偶然者因识其事于此<br />
<br />
卷甲归来马伏波早年兵法鬂毛皤云埋铜柱雷轰柝六字题诗尚于磨<br />
<br />
○谒伏波庙二首<br />
<br />
四十年前梦里诗此行天定岂人为徂征敢倚风云阵所过须同时雨师尚喜远人知向望却惭无术救疮痍从来胜算归　廊庙耻说兵戈定四夷<br />
<br />
楼船金皷宿乌蛮鱼丽群舟夜上滩月遶旌旗千障静风传铃柝九溪寒荒夷未必先声服神武由来不杀难想见虞廷新气象两阶干羽五云端<br />
<br />
○破断藤峡<br />
<br />
才看干羽格苗夷忽见风雷起战旗六月徂征非得已一方流毒已多时迁宾玉石分须早柳庆云霓怨莫迟嗟尔有司惩既往好将恩信抚遗黎<br />
<br />
○平八寨<br />
<br />
见说韩公破此蛮豼貅十万骑连山而今止月三千卒遂尔收功一月间岂是人谋能奋胜偶逢天助及师还穷搜极讨非长计须有恩威化梗顽<br />
<br />
○南宁二首<br />
<br />
一驻南宁五月余始因送远过僧庐浮屠绝璧经残燹井灶沿村见废墟抚恤尚惭凋弊后游观正及省耕初近闻襁负归猺獞莫陋夷方不可居<br />
<br />
劳矣田人莫远迎疮痍未定犬犹惊燹余破屋须先缉雨后荒畬莫废耕归喜逃亡来负襁贫怜繻绔缀旗旌　圣朝恩泽宽如海甑鲋盆鱼纵尔生<br />
<br />
○往岁破桶冈宗舜祖世麟老宣慰实来督兵今兹思田之役乃随父致仕宣慰明辅来从事目击其父子孙三世皆以忠孝相承相尚也诗以嘉之<br />
<br />
宣慰彭明辅忠勤晚益敦归师当五月冐暑净蛮氛九霄虽已老报　国意尤懃五月冲炎暑回军立战勋<br />
<br />
爱尔彭宗舜少年多战功从亲心已孝报国意尤忠<br />
<br />
○题甘泉居<br />
<br />
我闻甘泉居近连菊坡麓十年劳梦思今来快心目徘徊欲移家山南尚堪屋渴饮甘泉泉饥飡菊坡菊行看罗浮云此心聊复足<br />
<br />
○书泉翁壁<br />
<br />
我祖死　国事肇禋在增城荒祠幸新复适来奉初蒸亦有兄弟好念年思一寻苍苍蒹葭色宛隔环瀛深入门散图史想见抱膝吟贤郎敬父执童仆意相亲病躯不遑宿留诗慰殷懃落落千百载人生几知音道同着形迹期无负初心<br />
<br />
阳明先生文录卷之四<br />
<br />
<br />
●外集卷之五<br />
<br />
书<br />
<br />
◆书<br />
<br />
答佟太守求雨<br />
<br />
答毛宪副<br />
<br />
与安宣慰三首<br />
<br />
答人问神仙<br />
<br />
答储柴墟二首<br />
<br />
答何子元<br />
<br />
上晋溪司马二首<br />
<br />
上彭幸庵<br />
<br />
寄杨邃庵阁老四首<br />
<br />
荅方叔贤二首<br />
<br />
与黄宗贤三首<br />
<br />
与张罗峰阁老二首<br />
<br />
答见山冢宰<br />
<br />
与霍兀厓宫端二首<br />
<br />
答潘直卿<br />
<br />
寄翟石门阁老<br />
<br />
寄何燕泉二首<br />
<br />
与薛尚谦二首<br />
<br />
○答佟太守求雨　【癸亥】<br />
<br />
昨杨李一丞来备传尊教且询致雨之术不胜惭悚今早谌节推辱临复申前请尤为恳至令人益增惶惧天道幽远岂凡庸所能测识然执事忧勤为民之意真切如是仆亦何可以无一言之复孔子云丘之祷久矣盖君子之祷不在于对越祈祝之际而在于日用操存之先执事之治吾越几年于此矣凡所以为民祛患除弊兴利而致福者何莫而非先事之祷而何俟于今日然而暑旱尚存而雨泽未应者岂别有所以致此者欤古者岁旱则为之主者减膳彻乐省狱薄赋修祀典问疾苦引咎赈乏为民遍请于山川社稷故有叩天求雨之祭有省咎自责之文有归诚请改之祷盖史记所载汤以六事自责礼谓大雩帝用盛乐春秋书秋九月大雩皆此类也仆之所闻于古如是未闻有所谓书符呪水而可以得雨者也唯后世方术之士或时有之然彼皆有高洁不污之操特立坚忍之心虽其所为不必合于中道而亦有以异于寻常是以或能致此然皆出于小说而不见于经传君子犹以为附会之谈又况如今之方士之流曾不少殊于市井嚣顽而欲望之以挥斥雷电呼吸风雨之事岂不难哉仆谓执事且宜出斋于厅事罢不急之务开省过之门洗简冤滞禁抑奢繁淬诚涤虑痛自悔责以为八邑之民请于山川社稷而彼方士之祈请者听民间从便得自为之但弗之禁而不专倚以为重轻夫以执事平日之所操存苟诚无愧于神明而又临事省惕躬帅僚属致恳乞诚虽天道亢旱亦自有数使人事良修旬日之内自宜有应仆虽不肖无以自别于凡民使可以诚有致雨之术亦安忍坐视民患而恬不知顾乃劳执事之仆仆岂无人之心者耶一二日内仆亦将祷于南镇以助执事之诚执事其但为民悉心以请毋惑于邪说毋急于近名天道虽远至诚而不动者未之有也<br />
<br />
○答毛宪副　【戊辰】<br />
<br />
昨承遣人喻以祸福利害且令勉赴太府请谢此非道谊深情决不至此感激之至言无所容但差人至龙场陵侮此自差人挟势擅威非太府使之也龙场诸夷与之争鬪此自诸夷愤愠不平亦非使之也然则太府固未尝辱某某亦未尝傲太府何所得罪而遽请谢乎跪拜之礼亦小官常分不足以为辱然亦不当无故而行之不当行而行与当行而不行其为取辱一也废逐小臣所守以待死者忠信礼义而已又弃此而不守祸莫大焉凡祸福利害之说某亦尝讲之君子以忠信为利礼义为福苟忠信礼义之不存虽禄之万锺爵以侯王之贵君子犹谓之祸与害如其忠信礼义之所在虽剖心碎首君子利而行之自以为福也况于流离窜逐之微乎某之居此盖瘴疠蛊毒之与处魑魅魍魉之与游日有三死焉然而居之泰然未尝以动其中者诚如生死之有命不以一朝之患而忘其终身之忧也太府苟欲加害而在我诚有以取之则不可谓无憾使吾无有以取之而横罹焉则亦瘴疠而已尔蛊毒而已尔魑魅魍魉而已尔吾岂以是而动吾心哉执事之谕虽有所不敢承然因是而益知所以自励不敢苟有所隳堕则某也受教多矣敢不顿首以谢<br />
<br />
○与安宣慰　【戊辰】<br />
<br />
某得罪　朝廷而来惟窜伏阴厓幽谷之中以御魍魉则其所宜故虽夙闻使君之高谊经旬月而不敢见若甚简伉者然省愆内讼痛自削责不敢比数于冠裳则亦逐臣之礼也使君不以为过使廪人馈粟庖人馈肉圉人代薪水之劳亦宁不贵使君之义而谅其为情乎自惟罪人何可以辱守土之大夫惧不敢当辄以礼辞使君复不以为罪昨者又重之以金帛副之以鞍马礼益隆情益至某益用震悚是重使君之辱而甚逐臣之罪也愈有所不敢当矣使者坚不可却求其说而不得无已其周之乎周之亦可受也敬受米二石柴炭鸡鹅悉受如来数其诸金帛鞍马使君所以交于卿士大夫者施之逐臣殊骇观听敢固以辞伏惟使君处人以礼恕物以情不至再辱则可矣<br />
<br />
二　【戊辰】<br />
<br />
减驿事非罪人所敢与闻承使君厚爱因使者至闲问及之不谓其遂达诸左右也悚息悚息然已承见询则又不可默凡　朝廷制度定自　祖宗后世守之不敢以擅改改在　朝廷且谓之变乱况诸侯乎纵　朝廷不见罪有司者将执法以绳之使君必且无益纵遂幸免于一时或五六年或八九年虽远至二三十年矣当事者犹得持典章而议其后若是则使君何利焉使君之先自汉唐以来千几百年土地人民未之或改所以长久若此者以能世守天子礼法竭忠尽力不敢分寸有所违越故天子亦不得踰礼法无故而加诸忠良之臣不然使君之土地人民富且盛矣　朝廷悉取而郡县之其谁以为不可夫驿可减也亦可增也驿可改也宣慰司亦可革也由此言之殆甚有害使君其未之思耶所云奏功升职事意亦如此夫刬除寇盗以抚绥平良亦守上之常职今缕举以要赏则　朝廷平日之恩宠禄位顾将欲以何为使君为参政亦已非设官之旧今又干进不已是无抵极也众必不堪夫宣慰守土之官故得以世有其土地人民若参政则流官矣东西南北惟　天子所使　朝廷下方尺之檄委使君以一职或闽或蜀其敢弗行乎则方命之诛不旋踵而至捧檄从事千百年之土地人民非复使君有矣由此言之虽今日之参政使君将恐辞去之不速其又可再乎凡此以利害言揆之于义反之于心使君必自有不安者夫拂必违义而行众所不与鬼神所不嘉也承问及不敢不以正对幸亮察<br />
<br />
三　【戊辰】<br />
<br />
阿贾阿札等畔宋氏为地方患传者谓使君使之此虽或出于妬妇之口然阿贾等自言使君尝锡之以毡刀遗之以弓弩虽无其心不幸乃有其迹矣始三堂两司得是说即欲闻之于　朝既而以使君平日忠实之故未必有是且信且疑姑令使君讨贼苟遂出军剿擈则传闻皆妄何可以滥及忠良其或坐观逗遛徐议可否亦未为晚故且隐忍其议所以待使君者甚厚既而文移三至使君始出众论纷纷疑者将信喧腾之际适会左右来献阿麻之首偏师出解洪边之围群公又复徐徐今又三月余矣使君称疾归卧诸军以次潜回其间分屯寨堡者不闻擒斩以宣国威惟增摽掠以重民怨众情愈益不平而使君之民罔所知识方扬言于人谓宋氏之难当使宋氏自平安氏何与而反为之役我安氏连地千里拥众四十八万深坑绝坉飞鸟不能越猿猱不能攀纵遂高坐不为宋氏出一卒人亦卒如我何斯言已稍稍传播不知三堂两司已尝闻之否使君诚久卧不出安氏之祸必自斯言始矣使君与宋氏同守土而使君为之长地方变乱皆守土者之罪使君能独委之宋氏乎夫连地千里孰与中土之一大郡拥众四十八万孰与中土之一都司深坑绝坉安氏有之然如安氏者环四面而居以互数也今播州有杨爱恺黎有杨友西阳保靖有彭世麒等诸人斯言苟闻于　朝朝廷下片纸于杨爱诸人使各自为战共分安氏之所有盖朝令而夕无安氏矣深坑绝坉何所用其险使君可无寒心乎且安氏之职四十八支更迭而为今使君独传者三世而群支莫敢争以　朝廷之命也苟有可乘之衅孰不欲起而代之乎然则扬此言于外以速安氏之祸者殆渔人之计萧墙之忧未可测也使君宜速出军平定反侧破众谗之口息多端之议弭方兴之变绝难测之祸补既往之愆要将来之福某非为人作说客者使君幸熟思之<br />
<br />
○答人问神仙　【戊辰】<br />
<br />
询及神仙有无兼请其事三至而不答非不欲答也无可答耳昨令弟来必欲得之仆诚生八岁而即好其说今已余三十年矣齿渐摇动发已有一二茎变化成白目光仅盈尺声闻亟丈之外又能经月卧病不出药量骤进此殆其效也而相知者犹妄谓之能得其道足下又妄听之而以见询不得已姑为足下妄言之古有至人淳德凝道和于阴阳调于四时去世离俗积精全神游行天地之间视听八远之外若广成子之千五百岁而不衰李伯阳历商周之代西度函谷亦尝有之若是而谓之曰无疑于欺子矣然其呼吸动静与道为体精骨完久禀于受气之始此殆天之所成非人力可强也共后世拔宅飞升点化投夺之类谲怪奇骇是乃秘术曲技尹文子所谓幻释氏谓之外道者也若是而谓之曰有亦疑于欺子矣夫有无之间非言语可明况存久而养深而自得之未至而强喻信亦未必能及也盖吾儒亦自有神仙之道颜子三十二而卒至今未亡也足下能信之乎后世上阳子之流盖方外技术之士未可以为道若达磨慧能之徒则庶几近之矣然而未易言也足下欲闻其说须退处山林三十年全耳日一心志胷中洒洒不挂一尘而后可以言此今去仙道尚远也妄言不罪<br />

                    <br>
                        <br />
○答储柴墟　【壬申】<br />
<br />
盛价来适人事纷纭不及细询北来事既还却殊怏快承示剽生墓志此实友义所关文亦缜密独叙乃父侧室事颇伤忠厚未刻石删去之为佳子于父过谏而过激不可以为几称子之美而发其父之阴私不可以为训宜更详之喻及交际之难此殆缪于私意君子与人惟义所在厚薄轻重已无所私焉此所以为简易之道世人之心杂于计较毁誉得丧交于中而眩其当然之则是以处之愈周计之愈悉而行之愈难夫大贤吾师次贤吾友此天理自然之则岂以是为炎凉之嫌哉吾兄以仆于今之公卿若某之贤者则称谓以友生若某与某之贤不及于某者则称谓以侍生岂以矫时俗炎凉之弊非也夫彼可以为吾友而吾可以友之彼又吾友也吾安得而弗友之彼不可以为吾友而吾不可以友之彼又不吾友也吾安得而友之夫友也者以道也以德也天下莫大于道莫贵于德道德之所在齿与位不得而干焉仆于某之谓矣彼其无道与德而徒有其贵与齿也则亦贵齿之而已然若此者与之见亦寡矣非以事相临不往见也若此者与凡交游之随俗以侍生而来者亦随俗而侍生之所谓事之无害于义者从俗可也于乘之君求与之有而不可得非在我有所不屑乎嗟乎友未易言也今之所谓友或以艺同或以事合狥名逐势非吾所谓辅仁之友矣仁者心之德人而不仁不可以为人辅仁求以全心德也如是而后友今特以技艺文辞之工地势声翼之重而骜然欲以友乎贤者贤者弗与也吾兄技艺炎凉之说贵贱少长之论殆皆有未尽欤孟子曰友也者不可以有挟孟献子之友五人无献子之家者也曾以贵贱乎仲由少颜路三岁回由之赠处盖友也回与曾点同时参曰昔者吾友曾以少长乎将矫时俗之炎凉而自畔于礼其间不能以寸矣吾兄又以仆于后进之来其质美而才者多以先后辈相处其庸下者反待以客礼疑仆别有一道是道也奚有于别凡后进之来其才者皆有意于斯道者也吾安得不以斯道处之其庸下者不过世俗泛然一接吾亦世俗泛然待之如乡人而已昔伊川初与吕希哲为同舍友待之友也既而希哲师事伊川待之弟子也谓敬于同舍而慢于弟子可乎孔子待阳货以大夫待回赐以弟子谓待回赐不若阳货可乎师友道废久后进之中有聪明特达者颇知求道往往又为先辈待之不诚不谅其心而务假以虚礼以取悦于后进干待士之誉此正所谓病于夏畦者也以是师友之道日益沦没无由复明仆常以为世有周程诸君子则吾固得而执弟子之役乃大幸矣其次有周程之高弟焉吾犹得而私淑也不幸世又无是人有志之士伥伥其将焉求乎然则何能无忧也忧之而不以责之己责之已而不以求辅于人求辅于人而待之不以诚终亦必无所成而已耳凡仆于今之后进非敢以师道自处也将求其聪明特达者与之讲明因以自辅也彼自以后进求正于我虽不师事我固有先后辈之道焉伊川瞑目而坐游杨侍立不敢去重道也今世习于旷肆惮于捡饬不复知有此事幸而有一二后进略知求道为事是有复明之机又不诚心直道与之发明而徒奄然媚世苟且阿俗仆诚痛之惜之传曰师严然后道尊道尊然后民知敬学夫人必有所严惮然后言之而听之也审施之而承之也萧凡若此者皆求以明道皆循理而行非有容私于其间也伊尹曰天之生斯民也使先知觉后知使先觉觉后觉予天民之先觉也非予觉之而谁也是故大知觉于小知小知觉于无知大觉觉于小觉小觉觉于无觉夫已大知大觉矣而后以觉于天下不亦善乎然而未能也遂自以小知小觉而不敢以觉于人则终亦莫之觉矣仁者固如是乎夫仁者已欲立而立人已欲达而达人仆之意以为已有分寸之知即欲同此分寸之知于人已有分寸之觉即欲同此分寸之觉于人人之小知小觉者益众则其相与为知觉也益易以明如是而后大知大觉可期也仆于今之后进尚不敢以小知小觉自处譬之冻馁之人知耕桑之可以足衣食而又偶闻艺禾树桑之法将试为之而遂以告其凡冻馁者使之共为之也亦何嫌于已之未尝树艺而遂不以告之乎虽然君子有诸己而后求诸人仆盖未尝有诸己也而可以求诸人乎夫亦谓其有意于仆而来者耳承相问辄缕缕至此有未尝者不惜往复<br />
<br />
二　【壬申】<br />
<br />
昨者草率奉报意在求正不觉芜冗承长笺批答推许过盛殊增悚汗也来喻责仆不以师道自处恐亦未为诚心直道顾仆何人而敢以师道自处哉前书所谓以前后辈处之者亦谓仆有一日之长而彼又有求道之心者耳若其年齿相右而无意于求道者自当如常待以客礼安得例以前后辈处之是亦妄人矣又况不揆其来意之如何而抗颜以师道自居世宁有是理邪夫师云者非可以自处得也彼以是求我而我以是应之耳嗟乎今之时孰有所谓师云乎哉今之习技艺者则有师习举业求声利者则有师彼诚知技艺之可以得衣食举业之可以得声利而希美官爵也自非诚知己之性分有急于衣食官爵者孰肯从而求师哉夫技艺之不习不过乏衣食举业之不习不过无官爵已之性分有所蔽悖是不得为人矣人顾明彼而暗此也可不大哀乎往时仆与王寅之刘景素同游太学每季考寅之恒居景素前列然寅之自以为讲贯不及景素一旦执弟子礼师之仆每叹服以为如寅以者真可为豪杰之士使寅之易此心以求道亦何圣贤之不可及然而寅之能于彼不能于此也曾子病革而易箦子路临绝而结缨横渠撤虎皮而使其子弟从讲于二程惟天下之大勇无我者能之今天下波颓风靡为日已久何异于病革临绝之时然又人是已见莫肯相下求正故居今之世非有豪杰独立之士的见性分之不容已毅然以圣贤之道自任者莫知从而求师也吾兄又疑后进之来其资禀意向虽不足以承教若其齿之相远者恐亦不当槩以客礼相待仆前书所及盖与有意于斯道者相属而言亦谓其可以客可以无客者耳若其齿数邈绝则名分其存有不待吾矣孔子使阙党童子将命曰吾见其居于位也见其与先生并行也非求益者也欲速成者也亦未尝无诲焉虽然此皆以不若己者言也若其德器之夙成识见之超诣者虽生于吾后数十年其大者吾师次者吾友也得以齿序论之哉人归遽剧极潦草便间批复可否不一一<br />
<br />
○答何子元　【壬申】<br />
<br />
来书云礼曾子问诸侯见天子入门不得终礼废者几孔子曰四又问诸侯相见揖入门不得终礼废者几孔子曰六而日食存焉曾子曰当祭而日食太庙火其祭也如之何孔子曰接祭而已矣如牲至未杀则废孟春于此有疑焉天子崩太庙火后夫人之丧雨沾服失容此事之不可期或适相值若日食则可预推也诸侯行礼独不容以少避乎祭又何必专于是日而匆匆于接祭哉牲未杀则祭废当杀牲之时而不□日食之候者何也执事幸以见教千万千万<br />
<br />
承喻曾子问日食接祭之说□□盖未尝有疑及此者足见为学精察深用叹服□□浅昧何足以辨此古者天子有日官诸侯有日御□官居卿以底日日御不失日以授百官之朝岂有当祭之日而尚未知有日食者夫子答曾子之问窃意春秋之时日官多失其职固有日食而弗之知者矣尧命羲和敬授人时何重也仲康之时去尧未远羲和已失其职迷于天象至日食罔闻知故有胤之征降及商周其职益轻乎王东迁政教号令不及于天下自是而后官之失职又可知矣春秋所书日食三十有六今以左传考之其以皷用牲币于社及其它变常失礼书者三之一其以官失其职书者四之二凡日食而不书朔日者杜预皆以为官失之故其必有考也经桓公十七年冬十月朔日有食之传曰不书日官失之也僖公十五年夏五月日有食之传曰不书朔与日官失之也则传固已言之矣襄公之二十七年冬十二月乙卯朔日有食之而传曰辰在申司历过也再失闰矣夫推候之缪至于再失闰则日食之不知殆其细者矣古之祭者七日戒三日斋致其诚敬以交于神明谓之当祭而日食则固已行礼矣如是而中辍之不可也接者疾速之义其仪节固已简略接祭则可两全而无害矣况此以天子尝禘郊社而言是乃国之大祀若其它小祭则或自有可废者在权其轻重而处之若祭于太庙而太庙火则亦似有不得不废者然此皆无明文窃意其然不识高明且以为何如也<br />
<br />
○上晋溪司马【戊寅】<br />
<br />
郴衡诸处群孽漏殄尚多盖缘进剿之时彼省土兵不甚用命而广兵防夹又复稍迟是以致此其在目今若无凶荒之灾兵革之衅料亦未敢动作但恐一二年后则有所不能保耳今大征甫息势既未可轻举而地方新遭土兵之扰复不堪重困将纾目前之患不过添立屯堡若欲稍为经久之图亦不过建立县治然此二端彼省镇廵已尝会奏举行生虽复往岂能别有区画但度其事势屯堡之设虽可以张布声威然使守瞭日久未免怠弛散归无事则虚具名数冐费粮饷有急即张皇贼势复须调兵此其势之所必至者惟建县一事颇为得策又闻所设县分乃瓜分贵省三县之地彼此各吝土地人民岂肯安然割已所有以资异省别郡必有纷争异同之论未能归一则立县之举势亦未易克就既承责委亦己遣人再往询访苟有利弊稍可禆益者当复举请但因闽事孔棘遥闻　庙堂□□□欲缪以见责故且未敢辄往郴桂然　勑书□□□□则闽中亦不敢遽往旦夕谘访其事颇悉颠末大槩闽中之变亦由积渐所致其始作于延平继发于邵武又继发于建宁发于汀漳发于沿海诸卫所其间惊閧虽小大不一然亦皆因倡于前者畧无惩创遂敢效尤而兴今省城渠魁虽已授首人心尚尔惊惶未定邵武诸处尤不可测急之必致变纵而不问将来之祸尤有不可胜言者盖福建之军纵恣骄骜已非一日既无遭运之劳又无征戍之役饱食安坐徭赋不及居则朘民之膏血以供其粮有事返藉民之子弟而为之鬪有司豢养若骄子百姓疾畏如虎狼稍不如意呼呶群聚而起焚掠居民绑笞官吏气焰所加帖然惟其所欲而后已今其势既盈如将溃之堤岌乎汹汹匪朝伊夕虽有智者难善其后固非迂劣如守仁者所能办此也又况积弱之躯百病侵剥近日复闻祖母病危日夜痛苦方寸已乱岂复堪任临期败事罪戮益重辄敢先以情诉伏望曲加矜悯改授能者使生得全首领归延残息于田野非生一人之幸实一省数百万生灵之幸也情蹙辞隘忘其突冐死罪死罪<br />
<br />
二【己卯】<br />
<br />
赍奏人回每辱颁教接引开慰勤惓恳恻不一而足仁人君子爱物之诚与人之厚虽在木石亦当感动激发而况于人乎无能报谢铭诸心腑而已生始恳疏乞归诚以祖母鞠育之恩思一面为诀后竟牵滞兵戈不及一见卒抱终天之痛今老父衰疾又复日亟而地方已幸无事且蒙　朝廷曾有贼平来说之旨若再拘缚使不获一申其情后虽万死无以赎其痛恨矣老先生亦何惜一举手投足之劳而不以曲全之乎今生已移疾舟次若复候　命不至断亦逃归死无所憾老先生亦何惜一举手投足之劳而必欲置之有罪之地乎情隘辞迫渎冐威严临纸涕泣不知所云死罪死罪<br />
<br />
○上彭幸庵【壬午】<br />
<br />
不存延祸先子自惟罪逆深重久摈绝于大贤君子之门矣然犹强息忍死未即殒灭又复有所控吁者痛惟先子平生孝友刚直言行一出其心之诚然而无所饰于其外与人不为边幅而至于当大义临大节则毅然奋卓而不可回夺忝从大夫之后逮事　先朝亦既荐被　知遇中遭逆瑾之变退伏田野忠贞之志抑而不申近幸中兴之会　圣君贤相方与振废起旧以发舒幽枉而先子则长已矣德蕴壅阏而未宣终将泯溷于俗岂不痛哉伏惟执事才德勋烈动一世忠贞之节刚大之气屹然独■〈立寺〉百撼不摇真足以廉顽而立懦　天子求旧图新复起以相海内仰望其风采凡天下之韬伏堙滞窒而求通绌而求直者莫不延颈跂足望下风而奔诉况先子素辱知与不肖孤亦尝受教于门下近者又蒙为之刷垢雪秽缪承推引之恩盖不一而足者反自疏外不一以其情为请是委先子于沟壑而重弃于大贤君子也不孝之罪不滋为甚欤先子之没有司以赠谥乞非执事之悯之也而为之一表白焉其敢觊觎于万一乎荒迷恳迫不自知其僣罔渎冐死罪死罪<br />
<br />
○寄杨邃庵阁老　【壬午】<br />
<br />
孤闻之昔古之君子之葬其亲也必求名世大贤君子之言以图其不朽然而大贤君子之生不数数于世固有世有其人而不获同其时者矣又有同其时而限于势分无由自通于门墙之下者矣则夫图不朽于斯人者不亦难乎痛惟先君宅心制行庶亦无媿于古人虽已忝在公卿之后而遭时未久志未大行道未大明取嫉权奸敛德而归今则复长已矣不孝孤将以是岁之冬举葬事图所以为不朽者惟墓石之志为重伏惟明公道德文章师表一世言论政烈刑仪百辟求之昔人盖欧阳文忠范文正韩魏公其人也所谓名世之大贤君子非明公其谁欤不幸而生不同时也则亦已矣幸而犹及在后进之末虽明公固所不屑挥之门墙之外犹将冐昧强颜而入焉况先君素辱知与不肖孤又尝在属吏之末受教受恩怀知己之感有道谊骨肉之爱迩者又尝辱使临吊宠之以文词恻然悯念其遗孤而不忍遽弃遗之者是以忘其不孝之罪犯僣踰之戮而辄敢以志为请伏惟明公休休容物笃厚旧故甄陶一世之上而各欲成其名收录小大之才而惟恐没其善则如先君之素受知爱者其忍靳一言之惠而使之泯然无闻于世耶不腆先人之币敢以陆司业之状先于将命者惟明公特垂哀矜生死受赐世世子孙捐躯殒命未足以为报也不胜惶悚颠越之至荒迷无次<br />
<br />
二　【癸未】<br />
<br />
前日尝奉启计已上达自明公进秉机密天下士夫忻忻然动颜相庆皆为太平可立致矣门下鄙生独切生忧以为犹甚难也亨屯倾否当今之时舍明公无可以望者则明公虽欲逃避乎此将亦有所不能然而万斛之舵操之非一手则缓急折旋岂能尽如己意临事不得专操舟之权而偾事乃与同覆舟之罪此鄙生之所谓难也夫不专其权而漫同其罪则莫若预逃其任然在明公亦既不能逃矣逃之不能专又不得则莫若求避其罪然在明公亦终不得避矣天下之事果遂卒无所为欤夫惟身任天下之祸然后能操天下之权操天下之权然后能济天下之患当其权之未得也其致之甚难而其归之也则操之甚易万斛之舵平时从而争操之者以利存焉一旦风涛颠沛变起不测众方皇惑震丧救死不遑而谁复与争操乎于是起而专之众将恃以无恐而事因以济苟亦从而委靡焉固沦胥以溺矣故曰其归之也则操之甚易者此也古之君子洞物情之向背而握其机察阴阳之消长以乘其运是以动心有成而吉无不利伊旦之于商周是矣其在汉唐盖亦庶几乎此者虽其学术有所不逮然亦足以定国本而安社稷则亦断非后世偷生苟免者之所能也夫权者天下之大利大害也小人窃之以成其恶君子用之以济其善因君子之不可一日去小人之不可一日有者也钦济天下之难而不操之以欢是犹倒持太阿而授人以柄希不割矣故君子之致权也有道本之至诚以立其德植之善类以多其辅示之以无不容之量以安其情扩之以无所兢之心以平其气昭之以不可夺之节以端其向神之以不可测之机以摄其奸形之以必可赖之智以收其望坦然为之下以上之退然为之后以先之是以功盖天下而莫之嫉善利万物而莫与争此皆明公之能事素所蓄而有者惟在仓卒之际身任天下之祸决起而操之耳夫身任天下之祸岂君子之得已哉既当其任知天下之祸将终不能免也则身任之而己身任之而后可以免于天下之祸小人不知祸之不可以幸免而百诡以求脱遂致酿成大祸而已亦卒不能免故任祸者惟忠诚忧国之君子能之而小人不能也某受知门下不能効一得之愚以为报献其芹曝伏惟鉴其忱悃而悯其所不逮幸甚<br />

                    <br>
                        <br />
三　【丁亥】<br />
<br />
某素辱爱下然久不敢奉状者非敢自外于门墙实以地位悬绝不欲以寒暄无益之谈尘渎左右盖避嫌之事贤者不为然自叹其非贤也菲才多病待罪闲散犹惧不堪乃今复蒙显擢此固明公不遣下体之盛某亦宁不知感激但量能度分自计已审贪冐苟得异时偾事将为明公知人之累此所以闻命惊惶而不敢当耳谨具奏辞免祈以原职致仕伏惟明公因材而笃于所不能特赐曲成俾得归延病喘于林下则未死余年皆明公之赐其为感激宁有穷己乎恳切至情不觉渎冐伏冀宥恕不具<br />
<br />
四　【丁亥】<br />
<br />
窃惟大臣报国之忠莫大于进贤去谗故前者两奉起居皆尝僣及此意亦其自信山林之志己坚而又素受知己之爱不当复避嫌疑故率意言之若此乃者忽蒙两广之命则是前日之言适以为已地也悚惧何以自容乎某以迂疏之才口耳讲说之学耳簿书案牍已非其能而况军旅之重乎往岁水西之役实亦侥幸偶成近年以来忧病积集尫羸日甚惟养疴丘园为乡里子弟考订句读使知向方庶于保身及物亦稍得效其心力不致为天地间一蠹此其自处亦既审矣　圣天子方励精求治而又有老先生主张国是于上苟有袜线之长者不于此时出而自效则亦无其所矣老先生往岁方秉铨轴时有以边警荐用彭司马者老老生不可曰彭始成功今或少此以后誓不复萌此等好高务外之念矣当时同志诸友无不叹服克刚以为不惮改过而勇于从善若此人人皆自以为莫及也盛价远来忽辱长笺巨册谆谆恳恳意求删改前策将图复上与临别丁宁意大相矛盾岂间阔之久切磋无力遂尔迷误至此耶易曰君子思不出其位若克刚斯举乃所谓思出其位矣又曰不易乎世不成乎名遁世无闷忧则违之若克刚斯举是易乎世而成乎名非遁世无闷忧则违之之谓矣克刚向处山林未尝知有　朝廷事体今日羣司之中缙绅士夫之列其间高明剀切之论经畧康济之谟何所不有如八策中所陈盖已不知几十百人几十百上矣宁复有俟于克刚耶克刚此举虽亦仁人志士之心然夜光之璧无因而投人亦且按剑而怒况此八策者特克刚之敝箒耳亦何保啬之深而必以投入为哉若此策遂上亦非独不见施行且将有指摘非訾之者其为克刚之累不小小也克刚亦何苦而汲汲于为是哉八策之中类皆老生常谈惟第五策于地方利害颇有相关然亦不过诉状之词一有司听之足矣而克刚乃以为致治垂统之一策得无以身家之故遂为利害所蔽而未暇深思之耶明者一览如见肺□但克刚不自知耳昔者颜子在陋巷箪瓢孔子贤之夫陋巷箪瓢岂遂至于人不堪忧其间盖亦必有患害屈抑常情所不能当如克刚今日之所遭际者矣若其时遂以控之于时君世主■〈言前〉■〈言前〉屑屑求白于人岂得复谓之贤乎禹稷昌言于朝过门不入以有大臣之责也今克刚居颜子陋巷之地而乃冐任禹稷之忧是宗祝而伐庖人之割希不伤手矣册末授受之说似未端的此则姑留于此俟后日再讲至于八策断断不宜复留遂会同志诸友共付丙丁为克刚焚此磨障克刚自此但宜收敛精神日以忠信进德为务默而成之不言而信不见是而无闷可也<br />
<br />
○荅方叔贤　【丁亥】<br />
<br />
久不奉状非敢自外实以忧疾频仍平生如旧类不敢通问在吾兄诚不当以此例视然广士之来游者相踵山中起处时时闻之简札虚文似有不必然者吾兄当能亮之也　圣主聦明不世出诸公既蒙知遇若此安可不一出图报今日所急惟在培养君德端其志向于此有立政不足间人不足谪是谓一正君而国定然此非有忠君报国之诚其心断断休休者亦只好议论粉饰于其外而已矣仆积哀之余病废日甚岂复更堪兵甲驱驰之劳况谗构未息又可复出而冐为之乎恳辞疏下望与扶持得具养疴林下稍俟痊复出而图报非晚也<br />
<br />
二　【丁亥】<br />
<br />
昨见抵报知西樵兀崖皆有举贤之疏此诚上君子立朝之盛节若干年无此事矣深用叹服但与名其间却有一二未晓者此恐鄙人浅陋未能知人之故然此乃天下治乱盛衰所系君子小人进退存亡之机不可以不慎也此事譬之养蚕但杂一烂蚕于其中则一筐好蚕尽为所坏矣凡荐贤于朝与自己用人又自不同自己用人权度在我故虽小人而有才者亦可以器使若以贤才荐之于朝则评品一定便如白黑其间舍短录长之意若非明言谁复知之小人之才岂无可用如砒硫芒硝皆有攻毒破壅之功但混于参苓耆朮之间而进之养生之人万一用之不精鲜有不误者矣仆非不乐二公有此盛举正恐异日或为此举之累故辄叨叨当不以为罪也思田事贵乡往来人当能道其详俗谚所谓生事事生此类是矣今其事体既已坏尽欲以无事处之要己不能只求减省一分则地方亦可减省一分劳攘耳鄙见畧具奏内深知大拂喜事者之心然欲杀数干无罪之人以求成一己之功仁者之所不忍也赍奏人去凡百望指示之舟次草草未尽鄙怀千万鉴恕<br />
<br />
○与黄宗贤　【丁亥】<br />
<br />
仆多病积衰潮热痰嗽日甚一日皆吾兄所自知岂复能堪戎马之役者况谗构未息而往年江西从义将士至今查勘未已往往废业倾家身死牢狱言之实为痛心又何面目见之今若不量可否冐昧轻出非独精力决不能支极其事势正如无舵之之秉飘风而泛海终将何所止泊乎在诸公亦不得不为多病之人一虑此也恳辞疏下望相扶持终得养疴林下是幸席元山丧已还蜀否前者奠辞想已转达天不愸遗此痛何极数日间唐生自黄岩归知宅上安好世恭书来备道佳子弟悉知向方可喜间附知之<br />
<br />
二　【丁亥】<br />
<br />
得书知别后动定且知世事之难为人情之难测有若此者徒增慨叹而已朽才病废百念俱息忽承重寄岂复能堪若恳辞不获自此将为知己之忧矣柰何柰何江西功次固不足道但已八年余矣尚尔查勘未息致使効忠赴义之士废产失业身死道途纵使江西之功尽出冐滥独不可比于留都湖浙之赏乎此事终须一白但今日言之又若有挟而要者柰何奈何木翁旬日间亦且启行矣此老慎默简重当出流辈但精力则益衰若如兀厓之论欲使之破常格以用才不顾天下之毁誉荣辱以力主国议则恐势有所未能尽聊因论偶及幸自知之东南小蠢特疮疥之疾群僚百司各怀谗嫉党比之心此则腹心之祸大为可忧者近见二三士夫之论始知前此诸公之心尚未平贴姑待衅耳一二当事之老亦未见有同寅协恭之诚间闻有口从面谀者退省其私多若雠仇病废之人爱莫为助窃为诸公危之不知若何而可以善其后此亦不可不早虑也兵部差官还病笔草草袝此西樵兀崖皆不及别简望同致意近闻诸公似有德色傲容者果尔将重失天下善类之心矣相见间可隐言及之<br />
<br />
三　【丁亥】<br />
<br />
近得邸报及亲友书闻知石龙之于区区乃无所不用其极若此而西樵兀崖诸公爱厚勤拳亦复有加无已深用悚惧嗟乎今求朝廷之上有具有事君之忠忧世之切当事之勇用心之公若诸公者复何人哉若之何而不足悲也诸公既为此一大事出世则其事亦不得不然但于不肖则似犹有溺爱过情者异日恐终不免为诸公知人之累耳悚惧悚惧思田之事本亦无大紧要只为从前张皇太过后来遂不可轻易收拾所谓天下本无事在人自扰之耳其畧已具奏词今往一通必朝廷如如奏中所请则地方庶可以图久安不然反复未可知也贱躯患咳原自南贑蒸暑中得来今地益南气类感触咳发益甚恐竟成痼疾不复可药地方之事苟幸塞责山林田野则惟其宜矣他尚何说哉西樵兀崖家事极为时辈所挤排殊可骇叹此亦皆由学术不明近来士夫专以客气相尚凡所毁誉不惟其是惟其多且胜者是附是和是以至此近日来接见者畧己一讲已觉豁然有省发处自后此等意思亦当渐消除京师近来事体如何君子道长则小人道消疾病既除则元气亦当自复但欲除疾病而攻治太厉则亦足以耗其元气药石之施亦不可不以渐也木翁邃老相与如何能不孤海内之望否亦在诸公相与调和此如行舟若把舵不定而束撑西曳亦何以致远涉险今日之事正须同舟共济耳赍本人去凡百望指示<br />
<br />
○与张罗峰阁老　【丁亥】<br />
<br />
两承手教深荷不遗仆迂疏之才口耳讲说之学耳簿书案牍已非其能而况军旅之重乎往岁江西之役盖侥幸偶集近年以来益病益衰惟养痾丘园为乡里子弟考正句读使趍向方庶于保身及物亦稍效其心力不致为天地间一蠹物若必责之使出自择其宜惟留都之散部或南北太常国学犹可勉効其袜线外是举非所能矣近日之举虽过承缪爱然投之以其所不能则亦适所以坏之也恳辞之情疏内亦有所不敢尽言者奏下望相与扶持曲成之时事方亟惟竭诚尽道以膺天眷不具<br />
<br />
二【丁亥】<br />
<br />
奏本人去曾附小札腐劣多病已成废人岂能堪此重任若恳辞不获终不免为相知爱者之累矣柰何柰何东南小蠢特皮肤疮疥之疾若　朝廷之上人各有心无忠君爱国之诚谗嫉险伺党比不已此则心腹之病大为可忧者耳诸公方有汤药之任盖天下莫不闻不及今图所以疗治之异时能辞其责乎不旬日间未斋翁且启行此老重望其慎默镇定终当与流辈不同惜其精力则益衰矣差来官守催甚恳迫力遣许时始肯还病笔草草未尽欲言千万心亮<br />
<br />
○答见山冢宰【丁亥】<br />
<br />
向赍本人去曾奉短札计已达左右矣朽才病废宁堪重托恳辞之疏必湏　朝廷怜淮与其他日蒙颠覆之戮孰若今日以是获罪乎东南小夷何足以动烦　朝廷若此致有今日皆由愤激所成以　主上圣明德威所被指日自将平定但庙堂之上至今未有同寅协恭之风此则殊为可忧者耳不知诸公竟何以感化而斡旋之大抵谗邪不远则贤士君子断不能安其位以有为于时自昔当事诸公亦岂尽不知进贤而去不肖之为美顾其平日本无忠君爱国之诚不免阿时附俗以苟目前之誉卒之悦谀信谗终于蔽贤病国而已矣来官守催力遣数四始肯还病笔草草未尽倾企<br />
<br />
○与霍兀厓宫端【丁亥】<br />
<br />
往岁曾辱大礼议见示时方在哀疚心善其说而不敢奉复既而元山亦有示使者必求复书草草作答意以所论良是而典礼已成当事者未必能改言之徒益纷争不若姑相与讲明于下俟信从者众然后图之其后议论既兴身居有言不信之地不敢公言于朝然士夫之问及者亦时时为之辩析期在委曲调停渐求挽复卒亦不能有益也后来赖诸公明目张胆已申其义然如倒仓涤胃积淤宿痰虽亦快然一去而病势亦甚危矣今日急务惟在扶养元气诸公必有回阳夺化之妙矣仆衰病陋劣何足以与于斯耶数年来频罹疾构痰嗽潮热日益尫羸仅存喘息无复人间意矣乃者忽承两广之推岂独任非其才是盖责以精力之所必不能支将以用之而实以毙之也恳辞疏下望相与扶持曲成使得就医林下幸而痊复量力图报尚有时也<br />
<br />
二【丁亥】<br />
<br />
每读章奏见磊落奇伟之志挺持奋发之勇卓然非侪辈可望深用叹服果得尽如所志天下之治诚可焕然一新然其事势自有不能尽如人意者要在宽以居之仁以行之而已高明既有定见顾无俟于鄙劣者之喋喋西樵书中亦致芹曝之献倘览及之幸有一言示其可否也田州事实无紧要徒劳师费财纷纷两年重为地方之患今于谢　恩疏中畧陈愚见须得　朝廷俯从其议庶可以图久要不然起伏之变未有已也赍奏人去草草附问地方之事有可见教者人还不惜示及<br />
<br />
○答潘直卿【丁亥】<br />
<br />
远承遣问情意蔼切兼复奖与过分仆何以得此哉仆何以当此哉媿悚媿悚病废日久习成懒放虽问水寻山渐亦倦兴况兹军旅之役岂其精力所复能堪已具疏恳辞必须得请始可免于后悔不然将不免为知巳之忧矣柰何柰何宁藩之役湖浙及留都之有功者皆已升赏独江西功次今已六七年矣尚尔查勘未息今复欲使之荷戈从役仆将何辞以出号令亦何面目见之赏罚国之大典今乃用之以快恩仇若此仆一人不足恤其如国事何连年久分废弃此等事不复挂之齿牙今疼痛切身不觉呻吟之发不知异竟如何而可耳知子交道长尚未至且不作书见时望致意<br />
<br />
○寄翟石门阁老【戊子】<br />
<br />
思田之议悉蒙裁允遂活一方数万之生灵近者八寨断藤之役实以生民涂炭既极不得已而为之救焚之举乃不意遂获平靖此非有魏公力主于朝则金城之议无因而定非有裴公赞决于内则淮蔡之绩何由而成今日之事敢忘其所由来乎赍奏人去辄申感谢之诚并附起居之敬但惟六月徂征冲冐瘴疫将士危险颇异他时稍得沾濡亦少慰其勤苦耳处置地方数事附进得蒙赞允尤为万幸舟中伏枕莫既下怀伏祈鉴亮<br />
<br />
○寄何燕泉　【戊子】<br />
<br />
某久卧山中习成懒僻平生故旧音问皆疏遥闻执事养高归郴越东楚西何因一话烟水之涯徒切瞻望而已去岁复以兵革之役扶病强出殊乖始愿正如野麋入市投足摇首皆成骇触忽枉笺教兼辱佳章捧诵洒然盖安石东山之高靖节柴桑之兴执事兼而有之矣仰叹可知地方事苟幸平靖伏枕已踰月旬日后亦且具疏乞还果遂所图虽不获握手林臬然郴岭之下稽山之麓聊复同此悠悠之怀也使来值湖兵正还兼有计处地方之奏冗冗乃尔久稽又未能细请临纸惘然伏冀照亮不具<br />
<br />
二【戊子】<br />
<br />
兵冗中久缺裁候乃数承使问兼辱嘉仪重之以珍集其为感愧何可言也仆病卧且余四月咳痢日甚淹淹床席间耳聋目眩视听皆废故珍集之颁虽喜踰珙壁之获而精光透射尚未敢遽一瞬目其间候病疏得允苟还余喘于田野幸而平复精神稍完然后敢纳足玄圃之中尽观天下之至宝以一快平生其时当别有请也伏枕不尽谢私伏冀照亮<br />
<br />
○与薛尚谦二首<br />
<br />
得书知日孚停舟欝孤迟迟未发此诚出于意望之外日孚好学如此豪杰之士必有闻风而起者矣何喜如之何喜如之昨见太和报効人知欧王二生者至不识曾与一言否欧生有一书可谓有志中间述子晦语颇失真恐亦子晦一时言之未莹耳大抵工夫须实落做去始能有见料想臆度未有不自误误人者矣此间贼巢乃与广东山后诸贼相余余党往往有从遁者若非斩绝根株意恐日后必相联而起重为两省之患故须更迟迟旬曰与之剪除兵难遥度不可预料大抵如此小儿劳诸公勤勤开诲多感多感昔人谓教小儿有四益验之果何如耶正之闻已到何因复归区区久顿于外徒劳诸友往返念之极切悬悬今后但有至者须诸君为我尽意吐露纵彼不久留亦无负其来可也<br />

                    <br>
                        <br />
二<br />
<br />
日来因兵事纷扰贱躯怯弱以此益见得丁夫有得力处只是从前大叚未曾实落用力虗度虗说过了自今当与诸君努力鞭策誓死进步庶亦收之桑榆耳日孚停馆郁孤恐风气太高数日之留则可倘更稍久终恐早晚寒暖欠适区区初拟日下即回因从前征剿彻兵太速致遗今日之患故且示以久屯之形正恐后之罪今亦犹今之罪昔耳但从征官属己萌归心更相倡和已有不必久屯之说天下事不能尽如人意大抵皆坐此辈可叹可叹闻仕德失调意思何如大抵心病愈则身病亦自易去纵血气衰弱未便即除亦自不能为心患也小儿劳开教驽骀之质无复望其千里但得帖然于皂枥之间斯已矣门户勤早晚得无亦厌琐屑否不一<br />
<br />
阳明先生文录卷之五<br />
<br />
●外集卷之六<br />
<br />
序<br />
<br />
◆序<br />
<br />
罗履素诗集序<br />
<br />
两浙观风诗序<br />
<br />
山东乡试录序<br />
<br />
炁候图序<br />
<br />
送毛宪副致仕归桐江书院序<br />
<br />
恩寿双庆诗后序<br />
<br />
重刊文章轨范序<br />
<br />
五经臆说序<br />
<br />
潘氏四封录序<br />
<br />
送章达德归东雁序<br />
<br />
寿汤云谷序<br />
<br />
文山别集序<br />
<br />
金坛县志序<br />
<br />
送南元善入觐序<br />
<br />
送闻人邦允序<br />
<br />
○罗履素诗集序　【壬戌】<br />
<br />
履素先生诗一帙为篇二百有奇浙大参罗公某以授阳明子某而告之曰是吾祖之作也今诗文之传皆其崇高显赫者也吾祖隐于草野其所存要无愧于古人然世未有知之者而所为诗文又皆沦落止是某将梓而传焉惧人之以我为僣也吾子以为奚若某曰无伤也孝子仁孙之于其父祖虽其服玩嗜好之微犹将谨守而弗忍废况乎诗文其精神心术之所寓有足以发闻于后者哉夫先祖有美而弗传是弗仁也夫孰得而议之盖昔者夫子之取于诗也非必其皆有闻于天下彰彰然明著者而后取之沧浪之歌探之孺子萍实之谣得诸儿童夫固若是其宽博也然至于今其传者不过数语而止则亦岂必其多之贵哉今诗文之传则诚富矣使有删述者而去取之其合于道也能几履素之作吾诚不足以知之顾亦岂无一言之合于道乎夫有一言之合于道是其于世也亦有一言之训矣又况其不止于是也而又奚为其不可以传哉吾观大参公之治吾浙宽而不纵仁而有勇温文蕴藉居然稠众之中固疑其先必有以开之者乃今观履素之作而后知其所从来者之远也世之君子苟未知大参公之所自吾请观于履素之作苟未知履素之贤吾请观于太参公之贤无疑矣然则是集也固罗氏之文献系焉其又可以无传乎哉大参公起拜曰某固将以为罗氏之书也请遂以吾子之言序之大参公名鉴字某由进士累今官有厚德长才向用未艾大参之父某　　　亦起家进士而以文学政事显罗氏之文献于此益为有证云<br />
<br />
○两浙观风诗序　【壬戌】<br />
<br />
两浙观风诗者浙之士夫为佥宪陈公而作也古者天子廵狩而至诸侯之国则命太师陈诗以观民风其后廵守废而陈诗亡春秋之时列国之君大夫相与盟会问遣犹各赋诗以言己志而相祝颂今观风之作盖亦祝颂意也王者之巡狩不独陈诗观风而已其始至方岳之下则望秩于山川朝见兹土之诸侯同律历礼乐制度不服纳价以观民之好恶就见百年者而问得失赏有功罚有罪盖所以布王政而兴治功其事亦大矣哉汉之直指循行唐宋之观察廉访采访之属及今之按察虽皆谓之观风而其实代天子以行廵狩之事故观风王者事也陈公起家名进士自秋官郎擢佥浙臬执操纵予夺生死荣辱之柄而代　天子观风于一方其亦荣且重哉吁亦难矣公之始至吾浙适岁之旱民不聊生者者仰而待哺悬者呼而望解病者呻郁者怨不得其平者鸣弱者强者蹶者囓者梗而孽者狡而窃者乘间投隙沓至而环起当是之时而公无以处之吾见其危且殆也赖公之才明知神武不震不激抚柔摩剔以克有济期月之间而饥者饱悬者解呻者歌怨者乐不平者申蹶者起囓者驯孽者顺窃者靖涤荡剖刷而率以无事于是乎修废举坠问民之疾苦而休息之劳农劝学以兴教化然后上会稽登天姥入鴈荡陡金娥览观江山之形胜嘅然太息吊子胥之忠谊礼严光之高节希遐躅于隆庞挹流风于彷佛固亦大丈夫得志行道之一乐哉然公之始其忧民之忧也亦既无所不至矣公唯忧民之忧是以民亦乐公之乐而相与欢欣鼓舞以颂公德然则今日观风之作岂独见吾人之厚公抑以见公之厚于吾人也虽然公之忧民之忧其惠泽则既无日而可忘矣民之乐公之乐其爱慕亦既与日而俱深矣以公之才器天子其能久容于外乎则公固有时而夫也然则其可乐者能几而可忧者终谁任之则夫今日观风之作又不徒以颂公之厚于吾人将遂因公而致望于继公者亦如公焉则公虽去而所以忧其民者尚亦永有所托而因以不坠也<br />
<br />
○山东乡试录序　【甲子】<br />
<br />
山东古齐鲁宋卫之地而吾夫子之乡也尝读夫子家语其门人高弟大抵皆出于齐鲁宋卫之间固愿一至其地以观其山川之灵秀奇特将必有如古人者生其间而吾无从得之也今年为弘治甲子天下当从大比山东廵按监察御史陆偁辈以礼与币来请守仁为考试官故事司考校者惟务得人初不限以职任其后三四十年来始皆一用学职遂致应名取具事归外帘而糊名易书之意微自顷言者颇以为不便大臣上其议　天子曰然其如故事于是聘礼考校尽如　国初之旧而守仁得以部属来典试事于兹土虽非其人宁不自庆其遭际又况夫子之乡固其平日所愿一至焉者而乃得以尽观其所谓贤士者之文而考校之岂非平生之大幸欤虽然亦窃有大惧焉夫委重于考校将以求才也求才而心有不尽是不忠也心之尽矣而真才之弗得是弗明也不忠之责吾知尽吾心尔矣不明之罪吾终且柰何哉葢昔者夫子之时及门之士尝三千矣身通六艺者七十余人其尤卓然而显者德行言语则有颜闵予赐之徒政事文学则有由求游忧之属今所取士其始拔自提学副使陈某者盖三千有奇而得千有四百既而试之得七十有五人焉呜呼是三千有奇者其皆夫子乡人之后进而获游于门墙者乎是七十有五人者其皆身通六艺者平夫今之山东犹古之山东也虽今之不逮于古顾亦宁无一二人如昔贤者而今之所取苟不与焉岂非司考校者不明之罪欤虽然某于诸士亦愿有言者夫有其人而弗取是诚司考校者不明之罪矣司考校者以是求之以是取之而诸士之中苟无其人焉以应其求以不负其所取是亦诸士者之耻也虽然予岂敢谓果无其人哉夫子甞曰鲁无君子者斯焉取斯颜渊曰舜何人也予何人也有为者亦若是夫为夫子之乡人苟未能如昔人焉而不耻不若又不知所以自勉是自暴自弃也其名曰不肖夫不肖之与不明其相去何远乎然则司考校者之与诸士亦均有责焉耳矣嗟夫司考校者之责自今不能以无惧而不可以有为矣若夫诸士之责其不能者犹可以自勉而又惧其或以自画也诸士无亦曰吾其朂哉无使司考校者终不免于不明也斯无媿于是举无媿于夫子之乡人也矣是举也某某同事于考校而御史偁实司监临某某司提调某某司监试某某某又相与翊赞防范于外皆与有劳焉不可以不书自余百执事则巳具列于录矣<br />
<br />
○炁候图序　【戊辰】<br />
<br />
天地一元之运为十二万九千六百季分而为十二会会分而为三十运运分而为十二世世分而为三十年年分而为十二月月分而为二气气分而为三候候分为五日日分为十二时积四千三百二十时三百六十日而为七十二候会者元之候也世者运之候也月者岁之候也候者月之候也天地之运日月之明寒暑之代谢气化人物之生息终始尽于此矣月证于月者也气证于气者也候证于物者也若孟春之月其气为立春为雨水其候为东风解冻为蛰虫始振为鱼负氷獭祭鱼之类月令诸书可考也气候之运行虽出于天时而实有关于人事是以古之君臣必谨修其政令以奉若夫天道致察乎气运以警惕夫人为故至治之世天无疾风盲雨之愆而地无昆虫草木之孽孔子之作春秋也大雨震电大雨雪则书大水则书无氷则书无麦苗则书多麋则书■〈或上虫下〉蜚雨螽蝝生则书六鹢退飞则书陨霜不杀草李梅实则书春无氷则书鸜鹆来巢则书凡以见气候之愆变失常而世道之兴衰治乱人事之污隆得失皆于是乎有证焉所以示世之君臣者恐惧修省之道也大总兵懔柔伯施公命绘工为七十二候图遣使以币走龙场属守仁叙一言于其间守仁谓使者曰此公临政之本也善端之发也戒心之萌也使者曰何以知之守仁曰人之情必有所不敢忽也而后着于其念必有所不敢忘也而后存于其心着于其念存于其心而后见之于颜色言论志之于弓矢几杖盘盂剑席绘之于图画而日省之于其心是故思驰骋者爱观夫射猎游田之物甘逸乐者喜亲夫慱局燕饮之具公之见于图绘者不于彼而于此吾是以知其为善端之发也吾是以知其为戒心之萌也其殆警惕夫人为而谨修其政令也欤其殆致察乎气运而奉若夫天道也欤夫警惕者万善之本而众美之基也公克念于是其可以为贤乎由是因人事以达于天道因一月之候以观夫世运会元以探万物之幽颐而穷天地之始终皆于是乎始吾是以喜闻而乐道之为之叙而不辞也<br />
<br />
○送毛宪副致仕归桐江书院序【戊辰】<br />
<br />
正德己巳夏四月贵州按察司副使毛公承上之命得致其仕而归先是公尝卜桐江书院于子陵钓台之侧者几年矣至是将归老焉谓其志之始获遂也甚喜而同僚之良惜公之去乃相与咨嗟不忍集而饯之南门之外酒既行有起而言于公者曰君子之道出与处而已其出也有所为其处也有所乐公始以名进士从政南部理繁治剧颀然已有公辅之望及为方面于云贵之间者十余年内厘其军民外抚诸戎蛮夷政务举而德威着虽或以是召嫉取谤而名称亦用是益显建立暴于天下斯不谓之有所为乎今兹之归脱屣声利垂竿读书乐泉石之清幽就烟霞而屏迹宠辱无所与而世累无所加斯不谓之有所乐乎公于出处之际其亦无憾焉耳已公起拜谢复有言者曰虽然公之出而仕也太夫人老矣先大夫忠襄公又遗未尽之志欲仕则违其母欲食则违其父不得已权二者之轻重出而自奋于功业人徒见公之忧劳为国而忘其家不知凡以成忠襄之志而未尝一日不在于太夫人之养也今而归告成于忠襄之庙拜太夫人于膝下旦夕承欢伸色养之孝公之愿遂矣而其劳国勤民拳拳不舍之念又何能释然而忘之则公虽欲一日遂归休之乐盖亦有所未能也公复起拜谢又有言者曰虽然君子之道用之则行舍之则藏用之而不行者往而不返者也舍之而不藏者溺而不止者也公之用也既有以行之其舍之也有弗能藏者乎吾未见夫有其用而无其体者也公又起拜遂行阳明山人闻其言而论之曰始之言道其事也而未及于其心次之言者得公之心矣而未尽于道终之言者尽于道矣不可以有加矣斯公之所允蹈者乎诸大夫皆曰然子盍书之以赠从者<br />
<br />
○恩寿双庆诗后序【戊辰】<br />
<br />
正德贡寅丹徒沙隐王公寿七十配孺人严六十有九其年　天子以厥子侍御君贵封公监察御史配为孺人在朝之彦咸为歌诗侈　上之德以祝公寿羙侍御君之贤又明年侍御君奉　命廵按贵阳以王事之靡监将厥父母之弗遑也载是册以俱每陡屺岵望飞云徘徊瞻恋喟然而兴叹黯然而长思辄取是册而披之而微讽之而长歌咏叹之以舒其怀见其志虽身在万里固若称觞膝下闻诗礼而趋于庭也大夫士之有事于贵阳者自都宪王公而下复相与歌而和之联为巨帙属守仁叙于其后夫孝子之于亲固有不必捧觞戏彩以为寿不必柔滑旨甘以为养不必候起居奔走扶携以为劳者非子之心谓不必如是也子之心愿如是而亲以为不必如是必如彼而后吾之心始乐也子必为是不为彼以拂其情而曰吾以为孝其得为养志乎孝莫大乎养志亲之愿于其子者曰弘乃德远乃犹嘻嘻旦夕孰与名垂简册以显我于无尽饮食口体孰与泽被生民以张我之能施服劳奔走孰与比迹夔皋以明我之能教非必亲之愿于其子者威若是也亲以是愿其子而子弗能焉弗可得而愿也子能之而亲弗以愿其子焉弗可得而能也以是愿其子者贤父母也以是承于其父母者贤子也二者恒百不一遇焉其庸可冀乎侍御君之在　朝则忠爱达于上其廵按于兹也则德威敷于下凡其宣布恩惠摩赤子起其疾而乳哺之者孰非公与孺人之慈凡其慑大奸使不得肆祛大弊使不复作爬梳调服抚诸夷而纳之夏以免　天子一方之顾虑者孰非侍御君之孝而凡若此者亦孰非侍御君之所以寿于公与孺人之寿哉公孺人之贤靳太史之序详矣其所以修其身教其家诚可谓有是父有是子是诗之作不为虚与谀故为序之云尔<br />
<br />
○重刊文章轨范序【戊辰】<br />
<br />
宋谢枋得氏取古文之有资于场屋者自汉迄宋凡六十有九篇标揭其篇章句字之法名之曰文章轨范盖古文之奥不止于是是独为举业者设耳世之学者传习已久而贵阳之士独未之多见侍御王君汝楫于按历之暇手录其所记忆求善本而校是之谋诸方伯郭公辈相与捐俸廪之资锓之梓将以嘉惠贵阳之士曰枋得为宋忠臣固以举业进者是吾微有训焉属守仁叙一言于简首夫自百家之言兴而后有六经自举业之习起而后有所谓古文古文之去六经远矣由古文而举业又加远焉士君子有志圣贤之学而专求之于举业何啻千里然中世以是取士士虽有圣贤之学尧舜其君之志不以是进终不大行于天下盖士之始相见也必以贽故举业者士君子求见于君之羔雉耳羔雉之弗饰是谓无礼无礼无所庸于交际矣故夫求工于举业而不事于古作弗可工也弗工于举业而求于幸进是伪饰羔雉以罔其君也虽然羔雉饰矣而无恭敬之实焉其如羔雉何哉是故饰羔雉者非以求媚于主致吾诚焉耳工举业者非以要利于君致吾诚焉耳世徒见夫由科第而进者类多狥私媒利无事君之实而遂归咎于举业不知方其业举之时惟欲钓声利弋身家之腴以苟一旦之得而初未尝有其诚也邹孟氏曰恭敬者币之未将者也伊川曰自洒扫应对可以至圣人夫知恭敬之实在于饰羔雉之前则知尧舜其君之心不在于习举业之后矣知洒扫应对之可以进于圣人则知举业之可以达于伊传周召矣吾惧贵阳之士谓二公之为是举徒以资其希宠禄之筌蹄也则二公之志荒矣于是乎言<br />
<br />
○五经臆说序【戊辰】<br />
<br />
得鱼而忘筌醪尽而糟粕弃之鱼醪之未得而曰是筌与糟粕也鱼与醪终不可得矣五经圣人之学具焉然自其已闻者而言之其于道也亦荃与糟粕耳窃尝怪夫世之儒者求鱼于筌而谓糟粕之为醪也夫谓糟粕之为醪犹近也糟粕之中而醪存求鱼于筌则筌与鱼远矣龙场居南夷万山中书卷不可携日坐石穴默记旧所读书而录之意有所得辄为之训什期有七月而五经之旨略遍名之曰臆说盖不必尽合于先贤聊写其胸臆之见而因以娱情养性焉耳则吾之为是固又忘鱼而钓寄兴于曲糵非诚旨于味者矣呜呼观吾之说而不得其心以为是亦筌与糟粕也从而求鱼与醪焉则失之矣夫说凡四十六卷经各十而礼之说尚多缺仅六卷云<br />

                    <br>
                        <br />
○潘氏四封录序【辛未】<br />
<br />
歙潘氏之仕于　朝者户部主事君选大理寺副君珎户部员外君旦南大理评事君鉴凡四人正德五年冬珎旦以上三载冣选鉴以　两宫徽号旬月之间皆得推恩封其亲如其官焉于是叙八制为录侈上之赐以光其族裔而来谓某曰德下宠浮若之何其可请一言以永我潘氏某曰一族而四显来者相望也其盛哉夫一月之间而均被荣渥则又何难也盖吾闻之大山之木千仭而四余垂而四峰之巅飞鸟之鸣声不相及世春气至而四干之杪花叶若一则其所出之根同有不期致焉潘氏之在婺闻望自宋元而来其培本则厚四子者固亦潘氏之四干矣是惟否塞闭晦苟际明期而谐景会其轩竦条达孰御而夫　宠命之沾暨不约而同也其又足异哉虽然木之生风霆之皷舞炎暑之酷烈阴寒氷雪之严冱剥落彼疑作俾坚其质而完其气非独雨露之沾濡生成之也夫恩宠爵禄雨露也号令宣播风霆也法度政事之苛密烦困炎暑也时之险阨患难颠沛阴寒氷雪之严冱剥落也何适而非生成四子盖亦略尝历之期材中楹柱而任梁栋矣吾愿潘氏之益培其根也四子拜而起曰吾其益培之以忠孝乎溉之以诚敬乎植之以义而防之以礼乎某曰然则潘氏之轩竦条达其益无穷尔已矣某不为应酬诗文余四年矣寺副君之为暨阳也予尝许之文未及为而有南北之别今兹复见于京师而以是责偿焉故不得而辞也<br />
<br />
○送章达德归东雁序【辛未】<br />
<br />
章达德将归东雁石龙山□为之请于是甘泉子托以考盘阳明子为之赋衡□各有在坐者哑然曰异哉二夫子之言吾不能知之夫閟尔形无莹尔精也其可矣今兹将惟职业之弗遑而顾雁荡之怀乎彼章子者雁荡之产矣则又可以居而弗居依依于京师者数年而未返是二者交相慕乎其外也夫苟游心恬淡而栖神于流俗尘嚣之外环堵之间其无屏霞天柱乎雁荡又奚必造而后至不然托踪泉石而利禄羾其中虽庐云霄之顶其得而居诸于是阳明子仰而喟俯而默卒无以应之也志其言以遗章子曰客见吾在权焉行矣子毌忘客之言亦无以客之言而忘甘泉子之托<br />
<br />
○寿汤云谷序【甲戌】<br />
<br />
弘治壬戌春某西寻句曲与丹阳汤云谷偕当是时云谷方为行人留意神仙之学为予谈呼吸屈伸之术凝神化气之道盖无所不至及与之登三茅之巅下探华阳休至宸感陶隐君之遗迹慨叹秽浊飘然有脱屣人间之志予时皆未之许也云谷意不然之曰子岂有见于吾乎予曰然子之眉间惨然犹有怛世之色是道也迟之十年庶几矣云谷曰子见吾之貌而吾信吾之心既别云谷寻入为给事中又迁为右给事殚心职务驱逐瘁劳竟以直道抵权奸斥外而予亦以言事得罪奔走谪乡不相见者十余年至是正德癸酉某月予自吏部徒官南太仆再过丹阳而云谷已家居三年矣访之迎谓予曰尚忆眉间之说乎吾信吾之心而不若子之见吾貌何也今果十年而始出于渥涂是则信矣然谓吾之庶几也则貌益衰年益逝去道益远独是若未之尽然耳予曰乃今则几矣今吾又闻子之言见子之貌矣又见子之庐矣又见子之乡人矣云谷曰异哉言貌既远矣庐与乡人亦可以见我乎曰古之有道之士外槁而中泽处隘而心广累释而无所挠其精机忘而无所忤于俗是故其色愉愉其居于于其所遭若清风之披物而莫知其所从往也今子之步徐发改而貌若益惫然而其精藏矣言下意恳而气若益衰然而其神守矣室庐无所增益于旧而志意扩然其累释矣乡之人相忘于贤愚贵贱且以为慈母且以为婴儿其机忘矣夫精藏则太和流神守则天光发累释则怡愉而静机忘则心纯而一四者道之证也夫道无在而神无方安常处顺其至矣而又何人间之脱屣乎云谷曰有是哉吾信吾之心乃不若子之见吾庐与吾乡人也于是云谷年七十矣是月值其悬弧乡人方谋所以祝寿者闻予至皆来请言予曰嘻子之乡先生既几于道而尚以寿为贺乎夫寿不足以为子之乡先生贺子之乡而有有道之士若子之乡先生者使尔乡人之子弟皆有所矜式视效出而事君则师其道以用世入而家居则师其道以善身若射之有的各中乃所向则是先生之寿乃于尔乡之人复有足贺也已明年三月予再官鸿胪而乡之人复以书来请遂追书之<br />
<br />
○文山别集序　【甲戌】<br />
<br />
文山别集者宋丞相文山先生自述其勤王之所经历后人因而采集之以成者也其间所值险阻艰难颠沛万状非先生之述固无从而尽知者先生忠谋节盖宇宙皆于是而有据后之人因词考迹感先生之大义油然兴起其忠君爱国之心固有泫然泣下裂眦扼腕思丧元首之无地者是集之有益于臣道岂小小哉古之君子之忠于其君求尽吾心焉以自慊而已亦岂屑屑言之以蕲知于也然而仁人之心忠于其君亦欲夫人之忠于其君也忠于其君则尽心焉已欲夫人忠于其君而思以吾之忠于其君者启其良心固有人弗及知之者非自言之何由以及人乎斯先生之所为自述将以教世之忠也当其时伏节死义之士无不备载亦因是以有传是又与人为善者也是集也在先生之自尽若嫌于蕲世之知以先生之教人则吾惟恐其知之不尽也在先生之自尽君可以无传以先生之与人为善则吾惟恐其传之不远也先生之裔孙今太仆少卿公宗岩复刻是集而属某而之序某之为庐陵也公之族弟某甞以序谋兹故不可得而辞呜呼当颠沛之心而不忘乎与人为善者节之裕也致自尽之心而欲人同归于善者忠之推也不以蕲知为嫌而行其教人之诚者仁之笃也象贤崇德以章其先世之美之谓孝明训述事以广其及人之教之谓义吾于是集之序无愧辞耳矣<br />
<br />
○金坛县志序　【乙亥】<br />
<br />
麻成刘君天和之尹金坛也三月而政成考邑之故而创志焉曰于乎艰哉吾欲观风气之所宜民俗之所尚而无所证也以诹于乡老有遗听焉吾欲观往昔之得失民俗之急缓弛张先后之无所稽也以询于闾野有遁情焉吾欲观山川之条理疆域之所际道路井邑之往来聚散制其经适其变而无所裁也则以之辟荒秽入林麓有以历焉亦惟文献之未足也而尔已也呜呼古君子之忠也旧政以告于新尹吾何以尽吾心哉夫政有时而或息焉告有时而或穷焉书之册而世守之斯其为告也不亦远乎志成使来请序吾观之秩然其有伦也错然其有章也天也物之祖也地也物之妣也故先之以天文而次之以地理地必有所产故次之以食货物产而事兴故次之以官政政行而齐之以礼则教立故次之以学校学以兴贤故次之以选举贤兴而后才可论也故次之以人物人物必有所居故次之以宫室居必有所事事穷则变变则通故以之以杂志终焉呜呼此岂独以志其邑之故君子可以观政矣夫经之天文所以立其本也纪之地理所以顺其利也参之食货所以遂其养也综之官政所以均其施也节之典礼所以成其俗也达之学校所以新其德也作之选举所以用其才也考之人物所以辩其等也修之宫室所以安其居也通之杂志所以尽其变也故本立而天道可睹矣利顺而地道可因矣养遂而民生可厚矣施均而民政可平矣俗成而民志可立矣德新而民性可复矣才用等辩而民治可久矣居安尽变而民义不匮矣修此十者以治达之邦国天下可也而况于邑乎故曰君子可以观政矣<br />
<br />
○送南元善入觐序　【乙酉】<br />
<br />
渭南南侯之守越也越之敝数十年矣巨奸元憝窟据根盘良牧相寻未之能去政积事隳俗因隳靡至是乃斯然翦剔而一新之凶恶贪残禁不得行而狡伪淫侈游惰苟安之徒亦皆拂戾失常有所不便相与斐斐缉缉构谗腾诽城狐社鼠之奸又从而党比翕张之谤遂大行士夫之为元善危者沮之曰谤甚矣盍已诸元善如不闻也而持之弥坚行之弥决且曰民亦非无是非之心而蔽昧若是固学之不讲而教之不明也吾宁无责而独以咎归于民则日至学宫进诸生而作之以圣贤之志启之以身心之学士亦蔽于习染閧然疑恠以骇曰是迂阔之谈将废吾事则又相与斐斐缉缉訾毁而诋议之士夫之为元善危者沮之曰民之谤若火之始炎士又从而膏之孰能以无烬乎盍遂已诸元善如不闻也而持之弥坚行之弥决则又缉稽山书院萃其秀颍而日与之谆谆焉亹亹焉越月踰时诚感而意孚三学洎各邑之士亦渐以动日有所觉而月有所悟矣于是争相奋曰吾乃今知圣贤之必可为矣非侯之至吾其已夫侯真吾师也于是民之谤者亦渐消沮其始犹曰侯之于我利害半我之于侯恩怨半至是惠洽泽流而政益便相与悔曰吾始不知侯之爱我也而反以为殃我也吾始不知侯之拯我也而反以为劳我也我其无人之心乎侯真吾之严父也慈母也于是侯且入觐百姓皇皇请留不得相与谋之多士曰吾去慈母吾将安哺乎严父吾去吾将安恃乎士曰吁嗟维父与母则生尔身维侯我师实生我心吾宁可以一日而无吾师之临乎则相与假重于阳明子而乞留焉阳明子曰三年之觐大典也侯焉可留乎虽然此在尔士尔民之心夫承志而无违子之善养也离师友而不背弟子之善学也不然虽居膝下而侍几杖犹为不善养而操戈入室者也奚必以留侯为哉众皆默默良久曰公之言是也相顾逡巡而退明日复师生相率而来请曰无以输吾之情愿以公言致之于侯庶侯之遄其来旋而有以速诸生之化慰吾民之延颈也<br />
<br />
○送闻人邦允序<br />
<br />
闻人言邦允者阳明子之表弟也将之官闽之嵢峡而请言阳明子谓之曰重矣勿以进非科第而自轻荣矣勿以官卑而自慢夫进非科第则人之待之也易以轻从而自轻者有矣官卑则人之待之也易以慢从而自慢者有矣夫科第以致身而恃以为暴是厉阶也高位以行道而遽以媒利是盗资也于吾何有哉吾所谓重吾有良贵焉耳非矜与敖之谓也吾所谓荣吾职易举焉耳非显与耀之谓也夫以良贵为重举职为荣则夫人之轻与慢之也亦于吾何有哉行矣吾何言<br />
<br />
阳明先生文录卷之六<br />
<br />
●外集卷之七<br />
<br />
记<br />
<br />
◆记<br />
<br />
兴国守胡孟登生像记<br />
<br />
新建预备仓记<br />
<br />
平山书院记<br />
<br />
何陋轩记<br />
<br />
君子亭记<br />
<br />
远俗亭记<br />
<br />
象祠记<br />
<br />
卧马塜记<br />
<br />
宾阳堂记<br />
<br />
重修月潭寺建公馆记<br />
<br />
玩易窝记<br />
<br />
东林书院记<br />
<br />
应天府重修儒学记<br />
<br />
重修六合县学记<br />
<br />
时雨堂记<br />
<br />
重修浙江贡院记<br />
<br />
浚河记<br />
<br />
○兴国守胡孟登生像记　【壬戌】<br />
<br />
弘治十年胡公孟登以地官副郎谪二兴国越三年擢知州事公既久于其治乃奸锄利植而民以大和又明年壬戌擢淛江按察司佥事以去民既留公不可则相率祀公之像以报公德而学宫之左有迭山祠以祀宋臣谢枋得者旧矣其士曰合祀公像于是呜呼吾州违胡元之乱以入于　皇朝虽文风稍振而陋习未除士之登名科甲以显于四方者相望如晨天之星数不能以一二盖至于今遂茫然绝响者凡几科矣自公之来斩山斥地以恢学宫洗垢摩钝以新士习然后人知敦礼兴乐而文采蔚然于湖湘之间荐于乡者一岁而三人盖夫子之道大明于兴国实自公始公之德惠固无庸言而化民成俗于是为大祀公于此其宜哉民曰不可其为公别立一庙公之未来也吾民外苦于盗贼内残于苛政滨湖之民死于渔课者数千余家自公之至而盗不敢履兴国之界民违猛虎鱼鳖之患而始释戈而安寝歌呼相慰以嬉于里巷公之惠泽吾独不能出诸口耳呜呼公有大造于吾民乃不能别立一庙而使并食于谢公于吾心有未足也士曰不然公与谢公皆以迁谪而至吾州谢公以文章节义为宋忠臣而公之气槩风声实相辉映祀公于此所以见公之庇吾民者不独以其政事而吾民之所以怀公于不忘者又有在于长养恩恤之外也其于尊严崇重不滋为大乎于是其民相顾喜曰果如是吾亦无所憾矣然其谁纪诸石以传之士曰公之经历四方也久矣四方之人其闻公之贤亦既有年矣然而屡遭谗嫉而未畅厥猷意亦知公之深者难也公尝令于余姚以吾人之知公则其人宜于公为悉乃走币数千里而来请于某且告之故某曰是姚人之愿不独兴国也公之去吾姚已二十余年民之思公如其始去每有自公而来者必相与环聚问公之起居饮食及其履历之险夷丰采状貌须发之苍白与否退则相传告以为欣戚以吾姚之思公知兴国之为是举亦其情之有不得已也然公之始去吾姚既尝有去思之碑以纪公德今不可以重复其说而兴国之绩吾虽闻之甚详然于其民为远虽极意揄扬之恐亦未足以当其心也姑述其请记之辞而诗以系之公讳瀛河南之罗山人有文武长才而方向于用诗曰于维胡公允毅孔直惟直不挠以来兴国惟此兴国实荒有年自公之来辟为良田寇乘于垣死课于泽公曰吁嗟兹惟予谪勤尔桑禾谨尔室家岁丰时和民谣以歌乃筑泮宫教以礼让弦诵诗书溢于里巷庶民谆谆庶士彬彬公亦欣欣曰惟家人维公我父维公我母自公之去夺我恃怙维公之政不专于宽雨旸维若时其燠寒维公文武亦周于艺射御工力展也不器我拜公像从我父兄率我子弟集于泮宫父兄相谓毌尔敢望天子用公训于四方<br />
<br />
○新建预备仓记　【癸亥】<br />
<br />
仓廪以储国用而民之不给亦于是乎取故三代之时上之人不必其尽输之官府下之人不必其尽藏于私室后世若常平义仓盖犹有所以为民者而先王之意亦既衰矣及其大弊而仓廪之蓄遂邈然与民无复相关其遇凶荒水旱民虽莩相枕籍苟上无赈贷之令虽良有司亦坐守键闭不敢发升合以拯其下民之视其官廪如仇人之垒无以事其刃为也呜呼仓廪之设岂固如是也哉绍兴之仓目如坻大有之属凡三四区中所积亦不下数十万然而民之饥馁稍不稔即无免焉岁癸亥春融风日作星火宵陨太守佟公曰是旱征也不可以无备既命民间积谷谨藏则复鸠工度地得旧太积库地于郡治之东而建以为预备仓于是四月不雨至于八月农工大坏比室磬悬民陆走数百里转嘉湖之粟以自疗市火间作贸迁无所居公帅僚吏遍祷于山川社稷乃八月己酉大雨洽旬禾稿复颍民始有十一之望渐用苏息公曰呜呼予所建今兹之旱虽诚无补于后患其将有禆乃益遂厥营九月丁卯工毕凡为廪三面廿有六楹约受谷十万几千斛前为厅事以司出纳而以其无事时则凡宾客部使之往来而无所寓者又皆可以馆之于是极南阻民居限以高壃东折为门出之大衢并门为屋比有八楹自南亘北以居商旅之贸迁者而月取其值以实廪粟又于其间区画而综理之盖积三岁而可以有一年之备矣二守钱君谓其僚曰公之是举其惠于民岂有穷乎夫后之民食公之德而弗知其所自是吾侪而以赞公于今日而又以泯其绩于后也于是相率来属某以记某曰唯唯夫悯灾而恤患庇民之仁也未患而预防先事之知也已患而不怠临事之勇也创今以图后敷德之诚也行一事而四善备焉是而可以无纪也乎某虽不文也愿与执笔而从事<br />

                    <br>
                        <br />
○平山书院记　【癸亥】<br />
<br />
平山在鄷陵之北三里今杭郡守杨君温甫蚤岁尝读书其下酆人之举进士者自温甫之父佥宪公始而温甫承之温甫既贵建以为书院曰使吾乡之秀与吾杨氏之子弟诵读其间翘翘焉相继而兴以无亡吾先君之泽于是其乡多文士而温甫之子晋复学成有器识将绍温甫而起盖书院为有力焉温甫始为秋官郎予时实为僚佐相怀甚得也温甫时时为予言平山之胜耸秀奇特比于峨嵋望之岩厉壁削若无所容而其上乃宽衍平愽有老氏宫焉殿阁魁杰伟丽闻于天下俯览大江烟云杳霭暇辄从朋侪往游其间鸣湍绝壑拂云千仭之木阴翳亏蔽书院当其麓其高可以眺其邃可以隐其芳可以采其清可以濯其幽可以栖吾因而望之以含远之楼蛰之以寒香之坞揭之以秋芳之亭澄之以洗月之池息之以栖云之窝四时交变风雪晦暝之朝花月澄芬之夕光景超忽千态万状而吾诵读于其间盖冥然与世相忘若将终身焉而不知其它也今吾汨没于簿书案牍思平山之胜而庶几梦寐焉何可得耶既而某以病告归阳明温甫寻亦出守杭郡钱塘波涛之汹恠西湖山水之秀丽天下之言名胜者无过焉噫温甫之居是地当无憾于平山耳矣今年与温甫相见于杭而亹亹于平山者犹昔也吁亦异矣岂其沉溺于兹山果有不能忘情也哉温甫好学不倦其为文章追古人而并之方其读书于平山也优悠自得固将发为事业以显于世及其施诸政事沛然有余矣则又益思致力于问学而其间又自有不暇者则其眷恋于兹山也有以哉温甫既已成已则不能忘于成物而建为书院以倡其乡人处行义之时则不能忘其隐居之地而拳拳于求其志者无穷已也古人有言成己仁也成物知也温甫其仁且知者欤又曰隐居以求其志行义以达其道吾闻其语矣未见其人也温甫殆其人也非欤温甫属予记予未尝一至平山而平山岩岩之气象斩然壁立而不可犯者固可想而知其不异于温甫之为人也以温甫之语予者记之<br />
<br />
○何陋轩记　【戊辰】<br />
<br />
昔孔子欲居九夷人以为陋孔子曰君子居之何陋之有守仁以罪谪龙场龙场古夷蔡之外于今为要绥而习类尚因其故人皆以予自上国往将陋其地弗能居也而予处之旬月安而乐之求其所谓甚陋者而莫得独其结题鸟言山栖羝服无轩裳宫室之观文仪揖让之缛然此犹淳庞质素之遗焉盖古之时法制未备则有然矣不得以为陋也夫爱憎面背乱白黝浚奸穷黠外良而中螫诸夏盖不免焉若是而彬郁其容宋甫鲁掖折旋矩矱将无为陋平夷之人乃不能此其好言恶詈直情率遂则有矣世徒以其言辞物采之眇而陋之吾不谓然也始予至无室以止居于丛棘之间则郁也迁于东峰就石宂而居之又阴以湿龙场之民老稚日来视予喜不予陋益予比予尝圃于丛棘之右民谓予之乐之也相与伐木阁之材就其地为轩以居予予因而翳之以桧竹时之以卉药列堂阶辩室奥琴编图史讲诵游适之道畧具学士之来游者亦稍稍而集于是人之及吾轩者若观于通都焉而予亦忘予之居夷也因名之曰何陋以信孔子之言嗟夫诸夏之盛其典章礼乐历圣修而传之夷不能有也则谓之陋固宜于后蔑道德而专法令搜抉钩絷之术穷而狡匿谲诈无所不至浑朴尽矣夷之民方若未琢之璞未绳之木虽粗砺顽梗而椎斧尚有施也安可以陋之斯孔子所为欲居也欤虽然典章文物则亦胡可以无讲今夷之俗崇巫而事鬼渎礼而任情不中不节卒未免于陋之名则亦不讲于是耳然此无损于其质也诚有君子而居焉其化之也葢易而予非其人也记之以俟来者<br />
<br />
○君子亭记　【戊辰】<br />
<br />
阳明子既为何陋轩复因轩之前荣架楹为亭环植以竹而名之曰君子曰竹有君子之道四焉中虚而静通而有间有君子之德外节而直贯四时而柯叶无所改有君子之操应蛰而出遇伏而隐雨雪晦明无所不宜有君子之时清风时至玉声珊然中采齐而恊肆夏揖逊俯仰若洙泗群贤之交集风止籁静挺然特立不挠不屈若虞廷群后端冤正笏而列于堂陛之侧有君子之容竹有是四者而以君子名不愧于其名吾亭有竹焉而因以竹名名不愧于吾亭门人曰夫子盖自道也吾见夫子之居是亭也持敬以直内静虚而若愚非君子之德乎遇屯而不慑处困而能亨非君子之操乎昔也行于朝今也行于夷顺应物而能当虽守方而弗拘非君子之时乎其交翼翼其处雍雍意适而匪懈气和而能恭非君子之容乎夫子葢嫌于自名也而假之竹虽然亦有所不容隐也夫子之名其轩曰何陋则固以自居矣阳明子曰嘻小子之言过矣而又弗及夫是四者何有于我哉抑学而未能则可云尔耳昔者夫子不云乎汝为君子儒无为小人儒吾之名亭也则以竹也人而嫌以君子自名也将为小人之归矣而可乎小子识之<br />
<br />
○远俗亭记　【戊辰】<br />
<br />
宪副毛公应奎名其退食之所曰远俗阳明子为之记曰俗习与古道为消长尘嚣溷浊之既远则必高明清旷之是宅矣此远俗之所由名也然公以提学为职又兼理夫狱讼军赋则彼举业辞章俗儒之学也簿书期会俗吏之务也二者公皆不免焉舍所事而曰吾以远俗俗未远而旷官之责近矣君子之行也不远于微近纤曲而盛德存焉广业着焉是故诵其诗读其书求古圣贤之心以蓄其德而达诸用则不远于举业词章而可以得古人之学是远俗也已公以处之明以决之宽以居之恕以行之则不远于簿书期会而可以得古人之政是远俗也已苟其心之凡鄙猥琐而徒闲散疏放之是托以为远俗其如远俗何哉昔人有言事之无害于义者从俗可也君子岂轻于绝俗哉然必曰无害于义则其从之也为不苟矣是故苟同于俗以为通者固非君子之行必远于俗以求异者尤非君子之心<br />
<br />
○象祠记　【戊辰】<br />
<br />
灵慱之山有象祠焉其下诸苗夷之居者咸神而事之宣慰安君因诸苗夷之请新其祠屋而请记于予予曰毁之乎其新之也曰新之新之也何居乎曰斯祠之肇也盖莫知其原然吾诸蛮夷之居是者自吾父吾祖遡曾高而上皆尊奉而禋祀焉举之而不敢废也予曰胡然乎有鼻之祠唐之人盖尝毁之象之道以为子则不孝以为弟则傲斥于唐而犹存于今毁于有鼻而犹盛于兹土也胡然乎我知之矣君子之爱若人也推及于其屋之乌而况于圣人之弟乎哉然则祀者为舜非为象也意象之死在其于羽既格之后乎不然古之骜桀者岂少哉而象之祠独延于世吾于是益有以见舜德之至入人之深而流泽之远且久也象之不仁盖其始焉尔又乌知其终之不见化于舜也书不云乎克谐以孝烝烝又不格奸瞽瞍亦允若则已化而为慈父象犹不弟不可以为谐进治于善则不至于恶不抵于奸则必入于善信乎象盖已化于舜矣孟子曰天子使吏治其国象不得以有为也斯盖舜爱象之深而虑之详所以扶持辅导之者之周也不然周公之圣而管蔡不免焉斯可以见象之既化于舜故能任贤使能而安于其位泽加于其民既死而人怀之也诸侯之卿命于天子盖周官之制其殆仿于舜之封象欤吾于是盖有以信人性之善天下无不可化之人也然则唐人之毁之也据象之始也今之诸夷之奉之也承象之终也斯义也吾将以表于世使知人之不善虽若象焉犹可以改而君子之修德及其至也虽若象之不仁而犹可以化之也<br />
<br />
○卧马塜记　【戊辰】<br />
<br />
卧马塜在宣府城西北十余里有山隆然来自沧茫若涌若滀若奔若伏布为层裀拥为覆釜漫衍陂迤环抱涵迥中凝外完内缺门若合流泓洄高岸屏塞限以重河敷为广野桑干燕尾远泛近挹今都宪怀来王公实葬厥考大卿于是方公之卜兆也祷于大卿然后出从事屡如未回末乃来兹顾瞻徘徊心契神得将归而加诸卜爰视公马眷然跽卧嚏嗅盘旋缱绻嘶秣若故以启公之意者公曰呜呼其弗归卜先公则既命于此矣就其地窆焉厥土五色厥石四周融润喣淑面势还拱既葬弗震弗崩安靖妥谧植树蓊蔚庶草芬茂禽鸟哺集风气凝毓产祥萃休祉福骈降乡人谓公孝感所致相与名其封曰卧马以志厥祥从而歌之士大夫之闻者又从而和之正德戊辰守仁谪贵阳见公于巡抚台下出闻是于公之乡人客有在坐者曰公其休服于无疆哉昔在士行牛眠恊兆峻陡三公公兹实类于是守仁曰此非公意也公其慎厥终惟安亲是图以庶几无憾焉耳已岂以徼福于躬利其嗣人也哉虽然仁人孝子则天无弗比无弗佑匪自外得也亲安而诚信竭心斯安矣心安则气和和气致祥其多受祉福以流衍于无尽固理也哉他日见于公以乡人之言问焉公曰信以守仁之言正焉公曰呜呼是吾之心也子知之其遂志之以训于我子孙毋替我先公之德<br />
<br />
○宾阳堂记　【戊辰】<br />
<br />
传之堂东向曰宾阳取尧典寅宾出日之义志向也宾日羲之职而传冐焉传职宾宾羲以宾宾之寅而宾日传以宾日之寅而宾宾也不曰日乃阳之属为日为元为善为吉为亨治其于人也为君子其羲广矣备矣内君子而外小人为泰曰宾自外而内之传将以宾君子而内之也传以宾　　君子而容有小人焉则如之何曰吾知以君子而宾之耳吾以君子而宾之也宾其甘为小人乎哉为宾日之歌日出而歌之宾至而歌之歌曰日出东方再拜稽首人曰予狂匪日之寅吾其怠荒东方日出稽首再拜人曰予惫匪日之爱吾其荒怠其翳其暳其日惟霁其昫其雾其日惟雨勿忭其昫倏焉以雾勿谓终翳或时其暳暳其光矣其光熙熙与你偕作与你偕宜倏其雾矣或时以熙或时以熙孰知我悲<br />
<br />
○重修月潭寺建公馆记　【戊辰】<br />
<br />
兴隆之南有岩曰月潭壁立千仭檐垂数百尺其上澒洞玲珑浮者若云霞亘者若虹霓豁若楼殿门阙悬若鼓钟编磬幨幢缨络若搏风之鹏翻隼翔鹄螭虺之紏蟠猱猊之骇攫谲奇变幻不可具状而其下澄潭邃谷不测之洞环秘回伏乔林秀木垂荫蔽亏鸣瀑清溪停洄引映天下之山萃于云贵连亘万里际天无极行旅之往来日攀缘下上于穷崖绝壑之间虽雅有泉石之癖者一入云贵之途莫不困踣烦厌非复夙好而惟至于兹岩之下则又皆洒然开豁心洗目醒虽庸俦俗侣素不知有山水之游者亦皆徘徊顾盻相与延恋而不忍去则兹岩之胜葢不言可知矣岩界兴隆偏桥之间各数十里行者至是皆惫蝢饥悴宜有休息之所而岩麓故有寺附岩之戌卒官吏与凡苗夷犵狇之种连属而居者岁时令节皆于是焉厘祝寺渐芜废行礼无所宪副滇南朱君文瑞按部至是乐兹岩之胜悯行旅之艰而从士民之请也乃捐资化材新其寺于岩之右以为厘祝之所曰吾闻为民者顺其心而趋之善今苗夷之人知有尊君亲上之礼而憾于弗伸也吾从而利道之不亦可乎则又因寺之故材与址架楼三楹以为部使者休食之馆曰吾闻为政者因势之所便而成之故事适而民逸今旅无所舍而使者之出师行百里饥不得食劳不得息吾图其可久而两利之不亦可乎使游僧正观任其劳指挥狄远度其工千户某某相其役远近之施拾勤助者欣然而集不两月而工告毕自是饥者有所炊劳者有所休游观者有所舍厘祝者有所瞻依以为竭虔效诚之地而兹岩之奇若增而益胜也正观将记其事于石适予过而请焉予惟君子之政不必专于法要在宜于人君子之教不必泥于古要在入于善是举也盖得之矣况当法网严密之时众方喘息忧危动虞牵触而乃能从容于山水泉石之好行其心之所不愧者而无求免于俗焉斯其非见外之轻而中有定者能若是乎是诚不可以不志也矣寺始于戌卒周斋公成于游僧德彬增治于指挥刘瑄常智李胜及其属王威韩俭之徒至是凡三缉而公馆之建则自今日始<br />
<br />
○玩易窝记　【戊辰】<br />
<br />
阳明子之居夷也穴山麓之窝而读易其间始其未得也仰而思焉俯而疑焉函六合入无微茫乎其无所指孑乎其若株其或得之也沛兮其若决瞭兮其若彻菹淤出焉精华入焉若有相者而莫知其所以然其得而玩之也优然其休焉充然其喜焉油然其春生焉精粗一外内翕视险若夷而不知其夷之为阨也于是阳明子抚几而叹曰嗟乎此古之君子所以甘囜奴忘拘幽而不知其老之将至也夫吾知所以终吾身矣名其窝曰玩易而为之说曰夫易三才之道备焉古之君子居则观其象而玩其辞动则观其变而玩其占观象玩辞三才之体立矣观变玩占三才之用行矣体立故存而神用行故动而化神故知周万物而无方化故范围天地而无迹无方则象辞基焉无迹则变占生焉是故君子洗心而退藏于密斋戒以神明其德也盖昔者天子尝韦编三绝焉呜呼假我数十年以学易其亦可以无大过已夫<br />
<br />
○东林书院记　【癸酉】<br />
<br />
东林书院者宋龟山杨先生讲学之所也龟山没其地化为僧区而其学亦遂沦入于佛老训诂词章者且四百年成化间今少司徒泉斋邵先生始以举子复聚徒讲诵于其间先生既仕而址复荒属于邑之华氏华氏先生之门人也以先生之故仍让其地为书院以昭先生之迹而复龟山之旧先生已纪其废兴则以记属之某当是时辽阳高君文豸方来令兹邑闻其事谓表明贤人君子之迹以风励士习此吾有司之责而顾以勤诸生则何事爰毕其所未备而亦遣人来请呜呼物之废兴亦决有成数矣而亦存乎其人夫龟山没使有若先生者相继讲明其间龟山之学邑之人将必有传岂遂沦入于老佛词章而莫之知求当时从龟山游不无人矣使有如华氏者相继修缉之纵其学未即明其间必有因迹以求道者则亦何至沦没废置之久又使其时有司有若高君者以风励士习为己仕书院将无因而圯又何至化为浮屠之居而荡为草莽之野是三者皆宜书之以训后若夫龟山之学得之程氏以上接孔孟下启罗李晦庵其统绪相承继无可疑而世犹议其晚流于佛此其趋向毫厘之不容于无辩先生必尝讲之精矣先生乐易谦虚德器瑢然不见其喜怒人之悦而从之若百谷之趋大川论者以为有龟山之风非有得于其学宜勿能之然而世之宗先生者或以其文翰之工或以其学术之邃或以其政事之良先生之心其殆未以是足也从先生游者其以予言而求先生之心以先生之心而求龟山之学庶乎书院之复不为虚矣书院在锡百渎之上东望梅村二十里而遥周太伯之所从逃也方华氏之让地为院乡之人与其同门之士争相趋事若耻于后太伯之遗风尚有存焉特世无若先生者以倡之耳是亦不可以无书<br />
<br />
○应天府重修儒学记　【甲戌】<br />
<br />
应天京兆也其学为东南教本国初以为太学洪武乙酉始改创焉再修于宣德之己酉自是而后浸以敝圯正德壬申府尹张公宗厚始议新之未成而迁中丞以去白公辅之相继为尹乃克易朽兴颓大完其所未备而又自以俸余增置石栏若干楹于棂星门之外于是府丞赵公时宪亦恊心赞画故数十年之废一旦修举焕然改观师模士气亦皆鼓动兴起庙学一新教授张云龙等与合学之士二百有若干人撰序二公之绩征予文为记予既不获辞则谓之曰多师多士若知二公修学之为功矣亦知自修其学以成二公之功者乎夫立之师儒区其斋庙昭其仪物具其廪庖是有国者之立学也而非士之立学也缉其敝坏新其圬墁给其匮乏警其怠弛是有司者之修学也而非士之修学也士之学也以学为圣贤圣贤之学心学也道德以为之地忠信以为之基仁以为宅义以为路礼以为门廉耻以为垣墙六经以为户牖四子以为阶梯求之于心而无假于雕饰也其功不亦简乎措之于行而无所不该也其用不亦大乎三代之学皆此矣我　国家虽以科目取士而立学之意亦岂能与三代异学之弗立有国者之缺也弗修焉有司之责也立矣修矣而居其地者弗立弗修是师之咎士之耻也二公之修学既尽有司之责矣多师多士无亦相与自修其学以远于咎耻者乎无亦扩乃地厚乃基安乃宅辟乃门户固乃垣墙学成而用大之则以庇天下次之则以庇一省一郡小之则以庇其乡闾家族庶亦无负于国家立学之意有司修之心哉若乃旷安宅舍正路圯基坏垣倚圣贤之门户以为奸是校之为萃渊薮也则是　朝廷立之而为士者倾之有司修之而为士者毁之亦独何心哉应天为善首之地豪杰俊伟先后相望其文采之炳蔚科甲之盛多乃其所素余有不屑于言者故吾因新学之举嘉多师多士忻然有维新之志而将进之以圣贤之学也于是乎言<br />

                    <br>
                        <br />
○重修六合县学记　【乙亥】<br />
<br />
六合之学敝久矣师生因仍以苟岁月有司者若无覩也故废日甚正德甲戌县尹安福万廷珵氏既和辑其民始议拓而新之维时教谕长兴徐丙氏来就圯舍日夜砥新厥士尹因谓曰子为我造士而讲肄无所斯吾责何敢不力顾兵荒之余民不可重困吾姑日积月累而徐图焉其可乎民闻相谓曰学谕方急训吾子弟无宁居尹不忍困吾民而穷苦节省吾侪独坐视非人也于是耆民李景荣首出百金以倡从而应者相继不终日聚金五百以告尹尹喜曰吾民尚义若此吾事不难办矣然吾职务繁剧孰可使以鸠吾事者平学谕曰尹为吾师生甚劳苦父老奋义捐金既费其财又尽其力丙与一二僚请无妨教事以敦民闻相谓曰尹不忍困吾民学谕方急训吾子弟又不忍吾劳而身董之吾侪独坐视非人也于是耆民王彰陈模首请任其役从而应者十天以告尹尹喜曰吾民尚义如此吾事不难办矣提学御史张君适至闻其事而嘉之众益趋以劝十月辛卯尹乃兴事学谕经度规制以襄训导某典史某察其勤惰稽其出纳修大成殿修两庑神厨库前为戟门又前为棂星门又前为泮宫坊皆以石殿后为明伦堂为东西斋又后为尊经阁明伦堂之为三廨以宅三师前区三圃圃前为名宦祠又前为乡贤祠又前为崇文仓明伦堂之右为致斋所又右为馔房又右为射圃而亭其圃之北曰观德致斋之外为宰牲所又前为六号凡为屋百九十有七楹十二月丁巳工告毕役未逾时也闾闬之民尚或未知其兴所闻而来聚观者皆相顾喈愕以为是何神速尔是何井井尔焕焕尔庠生某撰考其事来请予记予曰甚哉诚之易以感民也甚哉民之易以诚感也有司者赋民奉国鞭笞累絷不能得则反仇视今县尹学谕一言而民应之若响使天下之为有司学职者咸若是天下其有不治乎此可以为天下之为有司学职者倡矣民之爱其财与力至争力锥靳举手投足宁殆其身而不悔今六合之民感其上之一言捐数十百金效力争先恐后使天下之为民者咸若是天下其有不治乎此可以为天下之民倡矣民之蔽于欲而厚于利苟有以感之然且不惮费己之财劳己之力以赴上之所欲为士秀于民而志于道修其明德亲民之学以应邦家之求固不费财劳力而可能也苟有以感之有不翕然而兴者乎吾闻徐谕之教六合不数月而士习已为之一变使由此日迁于高明广大以洗俗学之陋则夫兴起圣贤之学以为天下士之倡者将又不在于六合之士邪将又不在于六合之士邪<br />
<br />
○时雨堂记　【丁丑】<br />
<br />
正德丁丑奉　命平漳寇驻军上杭旱甚祷于行台雨日夜民以为未足乃四月戊午班师雨明日又雨又明日大雨乃出田登城南之楼以观民大悦有司请名行台之堂为时雨且曰民苦于盗久又重以旱将谓靡遗今始去兵革之役而大雨适降所谓王师若时雨今皆有焉请以志其实呜呼民惟稼樯德惟雨惟天阴骘惟皇克宪惟将士用命去其螣蜮惟乃有司实耨获之庶克有秋乃予何德之有而敢叨其功然而乐民之乐亦不容于无已也廵抚都御史王守仁书是日参政陈策佥事胡琏至自班师<br />
<br />
○重修浙江贡院记　【乙酉】<br />
<br />
古之选士者其才德行谊皆论定于平日而以时升之故其时有司之待士一惟忠信礼义而无有乎防嫌逆诈之心也士之应有司一惟廉耻退让而无有乎奔竞侥幸之图也迨世下衰科举之法兴而忠信下之人不能无疑于其上而鄙诈日生于是乎至有搜检廵绰之事而待之不能以礼矣有糊名易书之制而信之不能以诚矣有志之士未尝不叹惜于古道而千数百年卒无以改殆亦风气习染之所成学术教化之所积势有不可得而逸焉者也虽然古人之法不可得而复矣所以斟酌古人之意而默行之者不犹有可尽乎后世之法不可得而改矣所以匡持后世之弊而善用之者不犹有可为乎有司之奉行其诚下者昧古之道而益浚之以刻薄猥琐之意其见高者鄙时之弊而遂行之以忽慢苟且之心是以陋者益陋而疏者愈疏则亦未可专委咎于法也若浙之诸君子之重修贡院斯其有足以起予者矣浙之贡院旧在城西甞以隘迁于藩治之东北而苟简尚仍其旧乃嘉靖乙酉复当大比监察御史潘君仿实来监临乃与诸司之长佐慎虑其事而预图之慨规制之弗备弗饰相顾而言曰凡政之施孰有大于举贤才者而可忽易之若是夫兴居靡所而责以殚心厥事人情有所不能矣无亦休其启处优其饩养使人乐事劝忠以各供其职庶亦尽心求士之诚乎慢令弛禁罔使陷于非僻而后摧辱之其为狎侮士类亦甚矣无亦张其纪度明其视听使人不戒而肃以全其廉耻庶亦待士以礼之意乎于是新选秀堂而轩于其前为三楹新至公堂而轩于其前为五楹庖湢器用无不备具又拓明远楼以为三楹而上崇三檐下疏三道创石台于四隅而各亭其上以为眺望之所其诸防闲之道靡不恪修夫然后入而观焉则森严洞达供事者莫敢有轻忽慢易之心而就试者自消其回邪非僻之念盖不费财力而事修于旬月之间不大声色而政令行肃观向一新若诸君者诚可谓能求古人之意而默行之者矣能匡后世之弊而无用之者矣诸君之尽心其可见者如此至其妙运于心术之微而务竭于得为之地不可以尽见者固将无所不用其极可知也是举也其必有才德行谊之士如三代之英者出以应诸君之求已乎工讫使来请记辞不克而遂为书之呜呼天下之事所以弊于今而不可复于古者宁独科举为然乎诚使求古人之意而默行善用之皆如诸君今日之举焉其于成天下之治也何有哉<br />
<br />
○浚河记　【乙酉】<br />
<br />
越人以舟楫为舆马滨河而廛者皆巨室也日规月筑水道淤溢畜泄既亡旱涝频仍商旅日争于途至有鬪而死者矣南子乃决沮障复旧防去豪商之壅削势家之侵失利之徒胥怨交谤从而谣之曰南守瞿瞿实破我庐瞿瞿南守使我奔走人曰吾守其厉民欤何其谤者之多也阳明子曰迟之吾未闻以佚道使民而或有怨之者也既而舟楫通利行旅欢呼络绎是秋大旱江河龟拆越之人收获输载如常明年大水民居免于垫溺远近称抃又从而歌之曰相彼舟人矣昔揭以曳矣今歌以楫矣旱之熇也微南侯兮吾其燋矣霪其弥月矣微南侯兮吾其鱼龞矣我输我获矣我游自息矣长渠之活矣维南侯之流泽矣人曰信哉阳明子之言未闻以佚道使民而或有怨之者也纪其事于石以诏来者<br />
<br />
阳明先生文录卷之七<br />
<br />
●外集卷之八<br />
<br />
说　杂着<br />
<br />
◆说　杂着<br />
<br />
白说字贞夫说<br />
<br />
刘氏三子字说<br />
<br />
题汤大行殿试策问下<br />
<br />
示徐曰仁应试<br />
<br />
龙场生问答<br />
<br />
论元年春王正月<br />
<br />
书东斋风雨卷后<br />
<br />
书察院行台壁<br />
<br />
谕俗四条<br />
<br />
书佛郎机遗事<br />
<br />
题寿外母蟠桃图<br />
<br />
题梦槎奇游诗卷<br />
<br />
为善最乐文<br />
<br />
客座私祝<br />
<br />
○白说字贞夫说　【乙亥】<br />
<br />
白生说常太保康敏公之孙都宪敬斋公之长子也敬斋宾予而冠之阼既醮而请曰是儿也尝辱子之门人辱临其冠敢请字而教诸曰字而教诸说也吾何以字而教诸吾闻之天下之道说而已天下之说真而已干道变化于穆流行无非说也天何心焉坤德阖辟顺成化生无非说也坤何心焉仁理恻怛感应和平无非说也人亦何心焉故说也者贞也贞也者理也全乎理而无所容其心焉之谓贞本于心而无所拂于理焉之谓说故天得贞而说道以亨地得贞而说道以成人得贞而说道以生贞乎贞乎三极之体是谓无己说乎说乎三极之用是谓无动无动故顺而化无己故诚而神诚神刚之极也顺化柔之则也故曰刚中而柔外说以利贞是以顺乎天而应乎人说之时义大矣哉非天下之至贞其孰能与于斯乎请字说曰贞夫敬斋曰广矣子之言固非吾儿所及也请问其次曰道一而已孰精粗焉而以次为君子之德不出乎性情而其至塞乎天地故说也者情也贞也者性也说以正情之性也贞以说性之命也性情之谓和性命之谓中致其性情之德而三极之道备矣而又何二乎吾姑语其略而详可推也本其事而功可施也目而色也耳而声也口而味也四肢而安逸也说也有贞焉君子不敢以或过也贞而已矣仁而父子也义而君臣也礼而夫妇也信而朋友也说也有贞焉君子不敢以不致也贞而已矣故贞者说之余也说者贞之枝也故贞以养心则心说贞以齐家则家说贞以治国平天下则国天下说说必贞未有贞而不说者也贞必说未有说而不贞者也说而不贞小人之道君子不谓之说也不伪则欲不佞则邪奚其贞也哉夫说君子之称也贞君子之道也字说曰贞夫勉以君子而已矣敬斋起拜曰子以君子之道训吾儿敢不拜嘉顾谓说曰再拜稽首书诸绅以蚤夜祗承夫子之命<br />
<br />
○刘氏三子字说　【乙亥】<br />
<br />
刘毅斋之子三人当毅斋之始入学也其孟生名之曰甫学始举于乡也其仲生名之曰甫登始从政也其季生名之曰甫政毅斋将冠其三子并问其字于予予曰君子之学也以成其性学而不至于成性不可以为学字甫学曰子成要其终也学成而登庸登者必以渐故登高必自卑字甫登曰子渐戒其骤也登庸则渐以从政矣政者正也未有已不正而能正人者字甫政曰子正反其本也毅斋起拜曰干也既承教岂独以训吾子<br />
<br />
○题汤大行　殿试策问下　【壬戌】<br />
<br />
士之登名礼部而进于　天子之廷者　天子临轩而问之则锡之以制皆得受而归藏之于庙以辉荣其遭际之盛盖今世士人皆尔也丹阳汤君某登弘治　　进士方为行人以其尝所受之制属某跋数语于其下嗟夫明试以言自虞廷而然乃言底可绩则三代之下吾见亦罕矣君之始进也　天子之所以咨之者何如耶而君之所以对之者何如耶夫矫言以求进君之所不为也已进而遂忘其言焉又君之所不忍也君于是乎朝夕焉顾諟　圣天子之明命其将曰是　天子之所以咨询我者也始吾既如是其对扬之矣而今之所以持其身以事吾君者其亦果如是耶抑其亦未践耶夫伊尹之所以告成汤者数言而终身践之太公之所以告武王者数言而终身践之推其心也君其志于伊吕之事乎夫辉荣其一时之遭际以夸世君所不屑矣不然则是制也者君之所以鉴也昔人有恶形而恶鉴者遇之则掩袂却走君将掩袂却走之不暇而又乌揭之焉日以示人其志于伊吕之事奚疑哉君其勉矣上帝临汝毋贰尔心某亦尝缪承明问虽其所以对扬举其所以为志者不可以望君然亦何敢以忘自朂<br />
<br />
○示徐曰仁应试　【丁卯】<br />
<br />
君子穷达一听于天但既业举子便须入场此亦人事宜尔若期在心得以自窘辱则大惑矣入场之日切勿以得失横于胸中令人气馁志分非徒无益而又害之场中作文先须大开心目见得题意大槩了即放胆下笔纵昧出处词气亦条畅今人入场有志气局促不舒展者是得失之念为之病也夫心无二用一念在得一念在失一念在文字是亖用矣所事宁有成耶只此便是执事不敬便是人事有未尽处虽或幸成君子有所不贵也将进场十日前便须练习调养盖寻常不会起早得惯忽然当之其日必精神恍惚作文岂有佳思须每日鸡初鸣即起盥栉整衣端坐陡薮精神勿使昏惰日日习之临期不自觉辛苦矣今之调养者多是厚食浓味剧酣谑浪或竟日偃卧如此是挠气昏神长惰而召疾也岂摄养精神之谓哉务须绝饮酒薄滋味则气自清寡思虑屏嗜欲则精自明定心气少眠睡则神自澄君子未有不如此而能致力于学问者兹特一科场一事而言之耳每日或倦甚思休少偃即起勿使昏睡既晚即睡却勿久坐进场前两日即不得翻阅书史杂乱心日每日止可看文字一篇以自娱若心劳气耗莫如勿看务在怡神适趣忽充然滚滚若有所得勿便气轻意满益加含蓄酝酿若江河之浸泓衍泛滥骎然决之一泻千里矣每日闲坐时众方嚣然我独渊然中心融融自有真乐盖出乎尘垢之外而与造物者游非吾子槩尝闻之宜未足以与此也<br />
<br />
○龙场生问答　【戊辰】<br />
<br />
龙场生问于阳明子曰夫子之言于朝佀也爱不忘乎君也今者谴于是而汲汲于求去殆有所渝乎阳明子曰吾今则有问矣今吾又病是以欲去也龙场生曰夫子之以病也则吾既闻命矣敢问其所以有间何谓也昔为其贵而今为其贱昔处于内而今处于外欤夫乘田委吏孔子尝为之矣阳明子曰非是之谓也君子之仕也以行道不以道而仕者窃也今吾不得为行道矣虽古之有禄仕未尝奸其职也曰牛羊茁壮会计当也今吾不无愧焉夫禄仕为贫也而吾有先世之田力耕足以供朝夕子且以吾为道乎以吾为贫乎龙场生曰夫子之来也谴也非仕也子于父母惟命之从臣之于君同也不曰事之如一而可以拂之无乃为不恭乎阳明子曰吾之来也谴也非仕也吾之谴也乃仕也非役也役者以力仕者以道力可屈也道不可屈也吾万里而至以承谴也然犹有职守焉不得其职而去非以谴也君犹父母事之如一固也不曰就养有方乎惟命之从而不以道是妾妇之顺非所以为恭也龙场生曰圣人不敢忘天下贤者而皆去君谁与为国矣曰贤者则忘天下乎夫出溺于波涛者没人之能也陆者冐焉而胥溺矣吾惧于胥溺也龙场生曰吾闻贤者之有益于人也惟所用无择于小大焉若是亦有所不利欤曰贤者之用于世也行其义而已义无不宜无不利也不得其宜虽有广业君子不谓之利也且吾闻之人各有能有不能惟圣人而后无不能也吾犹未得为贤也而子责我以圣人之事固非其拟矣曰夫子不屑于用也夫子而苟屑于用兰蕙荣于堂阶而芬馨被于几席雈苇之刈可以覆垣草木之微则亦有然者而况贤者乎阳明子曰兰蕙荣于堂阶也而后芬馨被于几席雈苇也而后可刈以覆垣今子将刈兰蕙而责之以覆垣之用子为爱之耶抑为害之耶<br />
<br />
○论元年春王正月　【戊辰】<br />
<br />
圣人之言明白简实而学者每求之于艰深隐奥是以为论愈详而其意益晦春秋书元年春王正月盖仲尼作经始笔也以予观之亦何有于可疑而世儒之为说者或以为周虽建子而不改月或以为周改月而不改时其最为有据而为世所宗者则以夫子尝欲行夏之时此以夏时冠周月盖见诸行事之实也纷纷之论至不可胜举遂使圣人明易简实之训反为千古不决之疑嗟夫圣人亦人耳岂独其言之有远于人情乎哉而儒者以为是圣人之言而必求之于不可窥测之地则己过矣夫圣人之示人无隐若日月之垂象于天非有变恠恍惚有目者之所睹而及其至也巧历有所不能计精于理者有弗能尽知也如是而已矣若世儒之论是后世任情用智拂理乱常者之为而谓圣人为之耶夫子尝曰吾从周又曰非天子不议礼不制度生乎今之世反古之道灾及其身者也仲尼有圣德无其位而改周之正朔是议礼制度自己出矣其得为从周乎圣人一言世为天下法而身自违之其何以训天下夫子患天下之夷狄横诸侯强昔不复知有天王也于是乎作春秋以诛僣乱尊周室正一王之大法而已乃首改周之正朔其何以服乱臣贼子之心春秋之法变旧章者必诛若宣公之税亩紊王制者必诛若郑庄之归祊无王命者必诛若莒人之入向是三者之有罪固犹未至于变易天王正朔之甚也使鲁宣郑庄之徒举是以诘夫子则将何辞以对是攘邻之鸡而恶其为盗责人之不弟而自殴其兄也岂春秋忠恕先自治而后治人之意乎今必渥于行夏之时之一言而曲为之说以为是固见诸行事之验又引孟子春秋天子之事罪我者其惟春秋之言而证之夫谓春秋为天子之事者谓其时天王之法不行于天下而夫子作是以明之耳其赏人之功罚人之罪诛人之恶与人之善盖亦据事直书而褒贬自见若士师之断狱辞具而狱成然夫子犹自嫌于侵史之职明天子之权而谓天下后世且将以是而罪我固未尝取无罪之人而论断之曰吾以明法于天下取时王之制而更易之日吾以垂训于后人法未及明训未及垂而已自陷于杀人比于乱逆之党矣此在中世之士稍知忌惮者所不为而谓圣人而为此亦见其阴党于乱逆诬圣言而助之攻也已或曰子言之则然耳为是说者以伊训之书元祀十有二月而证周之不改月以史记之称元年冬十月而证周之不改时是亦未为无据也子之谓周之改月与时也独何据乎曰吾据春秋之文也夫商而改月则伊训必不书曰元祀十月二月秦而改时则史记必不书曰元年冬十月周不改月与时也则春秋亦必不书曰春王正月春秋而书曰春王正月则其改月与时已何疑焉况礼记称正月七月日至而前汉律历至武王伐纣之岁周正月辛卯朔合辰在斗前一度戊午师渡盂津明日已未冬至考之泰誓十有三年春武成一月壬辰之说皆足以相为发明证周之改月与时而予意直据夫子春秋之笔有不必更援是以为之证者今舍夫子明白无疑之直笔而必欲傍引曲据证之于穿凿可疑之地而后已是惑之甚也曰如子之言则冬可以为春乎曰何为而不可阳生于子而极于己午阴生于午而极于亥子阳生而春始尽于寅而犹夏之春也阴生而秋始尽于申而犹夏之秋也自一阳之复以极于六阳之干而为春夏自一阴之姤以极于六阴之坤而为秋冬此文王之所演而周公之所系武王周公其论之审矣若夫仲尼夏时之论则以其关于人事者比之建子为尤切而非谓其为不可也启之征有扈曰怠弃三正则三正之用在夏而已然非始于周而后有矣曰夏时冠周月此安定之论而程子亦尝云尔曾谓程子之贤而不及是也何哉曰非谓其知之不及也程子盖泥于论语行夏之时之言求其说而不得从而为之辞盖推求圣言之过耳夫论语者夫子议道之书而春秋者鲁国纪事之史议道自夫子则不可以不尽纪事在鲁国则不可以不实道并行而不相悖者也且周虽建子而不改时与月则固夏时矣而夫子又何以行夏之时云乎程子之云盖亦推求圣言之过耳庸何伤夫子尝曰君子不以人废言使程子而犹在也其殆不废予言矣<br />

                    <br>
                        <br />
○书东斋风雨卷后　【癸酉】<br />
<br />
悲喜忧怢之形于前初亦何常之有哉向之以为愁苦凄郁之乡而今以为乐事者有矣向之歌舞欢愉之地今过之而叹息■〈口咨〉嗟泫然而泣下者有矣二者之相寻于无穷亦何以异于不能崇朝之风雨而顾执而甶之于胸中无乃非达者之心欤吾观东斋风雨之作固亦写其一时之所感遇风止雨息而感遇之怀亦不知其所如矣而犹讽咏嗟叹于十年之后得其类于梦为仆役觉而涕泣者欤夫其隐几于蓬窻之下听芹波之春响而咏夜檐之寒声自今言之但觉其有幽闲自得之趣殊不见其有所苦也借使东斋主人得时居显要一旦失势退处寂寞其感念畴昔之怀当与今日何如哉然则录而追咏之无亦将有洒然而乐廓然而忘言者矣而和者以为真有所苦而类为垂楚不任之辞是又不可与言梦者而于东斋主人之意失之远矣<br />
<br />
○书察院行台壁　【丁丑】<br />
<br />
正德丁丑三月奉　命征漳寇驻军上杭旱甚祷于行台雨日夜民以为未足四月戊午寇平旋师是日大雨明日又雨又明日复雨登城南之楼以观农事遂谒晦翁祠于水南览七星之胜槩夕归志其事于察院行台<br />
<br />
○谕俗四条　【丁丑】<br />
<br />
为善之人非独其宗族亲戚爱之朋友乡党敬之虽鬼神亦阴相之为恶之人非独其宗族亲戚叛之朋友乡党怨之虽鬼神亦阴殛之故积善之家必有余庆积不善之家必有余殃<br />
<br />
见人之为善我必爱之我能为善人岂有不爱我者乎见人之为不善我必恶之我苟为不善人岂有不恶我者乎故凶人之为不善至于陨身亡家而不悟者由其不能自反也<br />
<br />
今人不忍一言之忿或争铢两之利遂相构讼夫我欲求胜于彼则彼亦欲求胜于我雠雠相报遂至破家荡产祸贻子孙岂若含忍退让使乡里称为善人长者子孙亦蒙其庇乎<br />
<br />
今人为子孙计或至谋人之业夺人之产日夜营营无所不至昔人谓为子孙作马牛然身没未寒而业已属之他人雠家群起而报复子孙反受其殃是殆为子孙作蛇蝎也吁可戒哉<br />
<br />
○书佛郎机遗事　【庚辰】<br />
<br />
见素林公闻宁濠之变即夜使人范锡为佛郎□铳并抄火药方手书勉予竭忠讨贼时六月毒暑人□道暍死公遣两仆裹粮从间道冐暑昼夜行三千□里以遗予至则濠已就擒七日予发书为之感激涕下盖濠之擒以七月二十六距其始事六月十四仅月有十九日耳世之君子当其任能不畏难巧避者鲜矣况已致其事而能急　国患踰其家如公者乎盖公之忠诚根于天性故老而弥笃身退而忧愈深节愈励呜呼是岂可以声音笑貌为哉尝欲列其事于朝顾非公之心也为作佛郎机私咏君子之同声者将不能巳于言耳矣<br />
<br />
佛郎机谁所为截取比干肠褁以鸱夷皮苌弘之血衅不足睢阳之怒恨有遗老臣忠愤寄所泄震惊百里贼胆披徒请尚方剑空闻鲁阳挥段公笏板不在兹佛郎机谁所为<br />
<br />
正德戊寅之冬福建按察佥事周期雍以公事抵赣时逆濠奸谋日稔远近汹汹予思预为之备而濠党伺觇左右摇手动足朝闻暮达以期雍官异省当非濠所计及因屏左右语之故遂与定议期雍归郎阴募骁勇具械束装部勒以俟予檄晨到而期雍夕发故当濠之变外援之兵惟期雍先至适当见素公书至之日距濠始事亦仅月有十九日耳初予尝使门人冀元亨者因讲学说濠以君臣大义或格其奸濠不怿已而滋怒遣人阴购害之冀辞予日濠必反先生宜早计遂遁归至是闻变知予必起兵即日濳行赴难亦适以是日至见素公在莆阳周官上杭冀在常德去南昌各三千余里乃皆同日而至事若有不偶然者辄附录于此聊以识予之耿耿云<br />
<br />
○题寿外母蟠桃图　【庚辰】<br />
<br />
某之妻之母诸太夫人张今年寿八十十二月二十有二日其设帨辰也某縻于官守不能归捧一觞于堂下幕下之士有郭诩者因为作王母蟠桃之图以献夫王母蟠桃之说虽出于僊经异典未必其事之有无然今世之人多以之祝愿其所亲爱固亦古人冈陵松柏之意也吾从众可乎遂用之以寄遥祝之私而诗以歌之云维彼蟠桃千岁一华夫人之寿兹维始葩维彼蟠桃千岁一实夫人之寿益坚孔硕维华维实厥根弥植维夫人孙子亦昌衍靡极<br />
<br />
○题梦槎奇游诗卷　【乙酉】<br />
<br />
君子之学求尽吾心焉尔故其事亲也求尽吾心之孝而非以为孝也事君也求尽吾心之忠而非以为忠也是故夙兴夜寐非以为勤也剸繁理刻非以为能也嫉邪祛蠹非以为刚也规切谏诤非以为直也临难死义非以为节也吾心有不尽焉是谓自欺其心心尽而后吾之心始自以为快也惟夫求以自快吾心故凡富贵贫贱忧戚患难之来莫非吾所以致知求快之地苟富贵贫贱忧戚患难而莫非吾致知求快之地则亦宁有所谓富贵贫贱忧戚患难者足以动其中哉世之人徒知君子之于富贵贫贱忧戚患难无入而不自得也而皆以为独能人之所不可及不知君子之求以自快其心而已矣林君汝桓之名吾闻之益久然皆以为聪明特达者也文章气节者也今年夏闻君以直言被谪果信其为文章气节者矣又踰月君取道钱塘则以书来道其相爱念之厚病不能一枉为恨且惓惓以闻道为急问学为事呜呼君盖知学者也志于道德者也宁可专以文章气节称之已而郡守南君元善示予以梦槎奇游卷盖京师士友赠君南行者予读之终篇叹曰君知学者也志于道德者也则将以求自快其心者也则其奔走于郡县之末也犹其从容于部署之间也则将地官郎之议国事未尝以为抗而徐闻丞之亲民务未尝以为琐也则梦槎未尝以为异而南游未尝以为奇也君子乐道人之善则张大而从腴之是固赠行者之心乎予亦以病不及与君一面感君好学之笃因论君子之所以为学者以为君赠<br />
<br />
○为善最乐文　【丁亥】<br />
<br />
君子乐得其道小人乐得其欲然小人之得其欲也吾亦但见其苦而已耳五色令人目盲五声令人耳聋五味令人口爽驰骋田猎令人心发狂营营戚戚忧患终身心劳而日拙欲纵恶积以亡其生乌在其为乐也乎若夫君子之为善则仰不愧俯不怍明无人非幽无鬼责优优荡荡心逸日休宗族称其孝乡党称其弟言而人莫不信行而人莫不悦所谓无入而不自得也亦何乐如之妻弟诸用明积德为善有可用之才而不求仕人曰子独不乐仕乎用明曰为善最乐也因以四字扁其退居之轩率二子阶阳日与乡之俊彦读书讲学于其中已而二子学日有成登贤荐秀乡人啧啧皆曰此亦为善最乐之效矣用明笑曰为善之乐大行不加穷居不损岂顾于得失荣辱之间而论之闻者心服仆夫治圃得一镜以献于用明刮土而视之背亦适有为善最乐四字坐客叹异皆曰此用明为善之符诚若亦不偶然者也相与咏其事而来请于予以书之用以训其子孙遂以朂夫乡之后进<br />
<br />
○客座私祝　【丁亥】<br />
<br />
但愿温恭直谅之友来此讲学论道示以孝友谦和之行德业相劝过失相先规以教训我子弟使毋陷于非辟不愿狂懆惰慢之徒来此慱奕饮酒长傲饰非导以骄奢淫荡之事诱以贪财黩货之谋冥顽无耻扇惑鼓动以益我子弟之不肖呜呼由前之说是谓良士由后之说是谓凶人我子弟苟远良士而近凶人是谓逆子戒之戒之嘉靖丁亥八月将有两广之行书此以戒我子弟并以告夫士友之辱临于斯者请一览教之<br />
<br />
阳明先生文录卷之八<br />
<br />
<br />
●外集卷之九<br />
<br />
墓志铭墓表　墓碑　传　碑　赞　箴　祭文<br />
<br />
◆墓志铭墓表　墓碑　传　碑　赞　箴　祭文<br />
<br />
易直先生墓志<br />
<br />
陈处士墓志铭<br />
<br />
平乐同知尹公墓志铭<br />
<br />
徐昌国墓志<br />
<br />
凌孺人杨氏墓志铭<br />
<br />
登仕郎马文重墓志铭<br />
<br />
明封刑部主事浩斋陆君墓碑志<br />
<br />
赠翰林院编修湛公墓表<br />
<br />
节庵方公墓表<br />
<br />
湛贤母陈太孺人墓碑<br />
<br />
程守夫墓碑<br />
<br />
太傅王文恪公传<br />
<br />
平茶寮碑<br />
<br />
平浰头碑<br />
<br />
田州立碑<br />
<br />
田州石刻<br />
<br />
陈直夫南宫像赞<br />
<br />
三箴<br />
<br />
南镇祷雨文<br />
<br />
瘗旅文<br />
<br />
祭郑朝朔文<br />
<br />
祭浰头山神文<br />
<br />
祭徐曰仁文<br />
<br />
祭外舅介庵先生文<br />
<br />
祭文相文<br />
<br />
又祭徐曰仁文<br />
<br />
祭国子助教薛尚贤文<br />
<br />
祭朱守忠文<br />
<br />
祭杨士鸣文<br />
<br />
祭元山席尚书文<br />
<br />
祭吴东湖文<br />
<br />
祭永顺宝靖土兵文<br />
<br />
祭军牙六纛之神文<br />
<br />
祭南海文<br />
<br />
祭六世祖广东参议性常府君文<br />
<br />
○易直先生墓志　【壬戌】<br />
<br />
易直先生卒乡之人相与哀思不已从而纂述其行以诔之曰呜呼先生之道谅易平直内笃于孝友外孚于忠实不戚戚于穷不欣欣于得翦彻厓幅于物无抵于于施施率意任真而亦不干于礼艺学积行将施于邦六举于乡竟弗一获以死呜呼伤哉自先生之没乡之子弟无所式为善者无所倚谈经究道者莫与考论含章秘迹林栖而泽遁者莫与遨游以处天胡夺吾先生之速耶先生姓王名衮字德章古者贤士死则有以易以号今先生没且三年而犹袭其常称其谓乡人何盍相与私谥之曰易直于是先生之侄守仁闻而泣曰叔父有善吾子侄弗能纪述而以辱吾之乡老亦奚为于子侄请得志诸墓呜呼吾宗江左以来世不乏贤自吾祖竹轩府君以上凡积德累仁者数世而始发于吾父龙山先生叔父生而勤修砥砺能恊成吾父之志人谓相继而兴以昌王氏者必在叔父而又竟止于此天意果安在哉叔母叶孺人先叔父十有三年卒生二子守礼守信继孺人方氏生一子守恭叔父之生以正统己巳十月戊午得寿四十有九而以弘治戊午之八月廿三卒卒之岁太夫人岑氏方就养于京泣曰湏吾归视其柩于是王戌正月太夫人自京归始克以十月甲子葬叔父于邑东穴湖山之阳南去竹轩府君之墓十武而近去叶孺人之墓十武而遥未合葬盖有所俟也<br />
<br />
○陈处士墓志铭　【癸亥】<br />
<br />
处士讳泰字思易父刚祖仲彰曾祖胜一世居山阴之钱清刚戍辽左娶马氏生处士正统甲子处士生十二年矣始从其父自辽来归当是时陈虽巨族然已三世外戍基业凋废殆尽处士归与其弟耕于清江之上数年遂复其故处士狷介纯笃处其乡族亲党无内外少长戚疏朴直无委曲又好面折人过不以毛发假借不为斩险刻削故其生也人争信惮其死也莫不哀思之处士于书史仅涉猎不专于文敦典崇礼务在躬行郡中名流以百数皆雕绘藻饰熻耀以贾声誉然称隐逸之良必于处士皆以为有先太丘之风焉弘治癸亥正月庚寅以疾卒年七十二九月己丑其子琢卜葬于郡西之回龙山初处士与同郡罗周管士弘朱张弟涎友以善交称成化间涎以岁贡至京某时为童子闻涎道处士心窃慕之至是归求其庐则既死矣涎侄孙节与予游以世交之谊为处士请铭且曰先生于处士心与之久矣即为之铭亦延陵挂剑之意耶予曰诺明日与琢以状来请惟陈氏世有显闻刚之代父戍辽也甫年十四主帅壮其为人召与语大说遂留参幙下累立战功出奇计当封赏辄为当事者沮抑竟死牖下处七亦状貌魁岸幼习边机论议根核的然可施于用性孝友属其家多难收养其弟侄之孤掇拾扶持不忍舍去遂终其身琢亦能诗有行次子玠三孙徕冲彶皆向于学夫屡抑其进其后将必有昌者铭曰嗟惟处士敦朴厚坚犹玉在璞其辉耀熠然秉揭仁乡之司直邈矣太丘其孙孔式寿初踰稀胡溘而逝其人则亡德音孔迩乡人相告母或而弛无宁处士愧其孙子回龙之岗其郁有苍母尔刍伐处士所藏<br />
<br />
○平乐同知尹公墓志铭　【癸亥】<br />
<br />
尹自春秋为着姓降及汉唐代不乏贤至宋而太常愽士源中书舍人洙及其孙焞皆以道学为世名儒其后有为点检者自洛徙越之山阴迨公七世矣公父达祖性中曾祖齐焉皆有闻于乡公生十八年选为郡庠弟子以诗学知名远近从之游者数十往往取高第跻显级而公乃七试有司不偶天顺年　诏求遗才可经济大用者于是有司以公应　诏而公亦适当贡遂卒业大学成化某甲子授广西南宁通判时部中久苦猺患方议发兵人情汹汹公至请守得缓旬日稍图之乃单骑入猺硐呼酋长与语诸酋仓卒不暇集谋相与就公问所由来公曰斯行为尔曹乞生无他疑也因为具陈祸福言辩爽慨诸酋感动顾谓其党曰何如皆曰愿从使君言遂相率罗拜定约而出寻督诸军讨木头等硐皆捷大臣交章荐公可大用庚子擢同知平章府事平乐地皆嶃山互壑猺凭险出没深翳非时剽掠居民如处穽中动虑机触不敢轻往来农末俱废闻公至喜曰南宁尹使君来吾无恐耳已居月余公从土著间行岩谷尽得其形势纵火悉焚林薄猺失藉溃散公因尽筑城堡要害据守猺来无所匿从高巅远觇叹息踟蹰而去盖自是平乐遂为安土居三年屡以老请辄为民所留弘治改元以庆贺赴京师力求致仕以归家居十四年乃卒得寿若干公性孝友淳笃自其贫贱时即委产亖弟拾取其遗少壮衰老虽盛暑急遽未尝见其不以祗服与物熙然无抵至其莅官当事奋毅敢直析法绳理势悍无所挠避庶几古长者而今亡矣先后娶陈氏朱氏殷氏子骐孙公贵公荣卒之又明年癸亥将葬骐以币状来姚请铭某幼去其乡闻公之为人恨未尝从之游铭固不辞也公讳浦字文渊葬在郡东保山合殷氏之兆铭曰赫赫尹氏望于宗周源洙比颍焞畅厥休自洛徂越公启其闇君子之泽十世未斩笃敬忠信蛮貊以行一言之烈雄于九军岂惟威仪式其党里岂惟友睦笃其昆弟彼保之阳维石岩岩尹公之墓今人所瞻<br />
<br />
○徐昌国墓志　【辛未】<br />
<br />
正德辛未三月丙寅太学博士徐昌国卒年三十三士夫闻而哭之者皆曰呜呼是何促也或曰孔门七十子颜子最好学而其年独不永亦三十二而亡说者谓颜子好学精力瘁焉夫颜虽既竭吾才然终日如愚不改其乐也此与世之谋声利苦心焦劳患得患失逐逐终其身耗劳其神气奚啻百倍而皆老死黄馘此何以辩哉天于美质何生之甚寡而壤之特速也夫鼪鼯以夜出凉风至而玄鸟逝岂非凡物之盛衰以时乎夫嘉苗难植而易槁芝荣不踰旬蔓草薙而益繁鸱枭虺愎遍天下而麟凤之出间世一睹焉商周以降清淑日浇而浊秽辈积天地之气则有然矣于昌国何疑焉始昌国与李梦阳何景明数子友相与砥砺于辞章既殚力精思杰然有立矣一日讽道书若有所得叹曰弊精于无益而忘其躯之毙也可谓知乎巧辞以希俗而捐其亲之遗也可谓仁乎于是习养生有道士自西南来昌国与语悦之遂究心玄虚益与世泊如谓长生可必至正德庚午冬阳明王守仁至京师守仁故善数子而亦尝没溺于僊释昌国喜驰往省与论摄形化气之术当是时增城湛元明在坐与昌国言不恊意沮去异日复来论如初守仁笑而不应因留宿曰吾授异人五金八石之秘服之冲举可得也子且谓何守仁复笑而不应乃曰吾隳黜吾昔而游心高玄塞兑敛华而灵株是固斯亦去之竞竞于也远矣而子犹余拒然何也守仁复笑而不应于是默然者久之曰子以予为非邪抑又有所秘邪夫居有者不足以超无践器者非所以融道吾将去知故而宅于埃壒之表子其语我乎守仁曰谓吾为有秘道固无形也谓吾谓子非子未吾是也虽然试言之夫去有以超无无将奚超矣外器以融道道器为偶矣而固未尝超乎而固未尝融乎夫盈虚消息皆命也纤巨内外皆性也隐微寂感皆心也存心尽性顺夫命而已矣而奚所趋舍于其间乎昌国首肯良久曰冲举有诸守仁曰尽鸢之性者可以冲于天矣尽鱼之性者可以泳于川矣曰然则有之曰尽人之性者可以知化育矣昌国俛而思蹶然而起曰命之矣吾且为萌甲吾且为流澌子其煦然属我以阳春哉数日复来谢曰道果在是而奚以外求吾不遇子几亡人矣然吾疾且作惧不足以致远则何如守仁曰悸乎曰生寄也死归也何悸津津然既有志于斯已而不见者踰月忽有人来讣昌国逝矣王湛二子驰往哭尽哀因商其家事其长子伯虬言昌国垂殁整袵端坐托徐子容以后事子容泣昌国笑曰常事耳谓伯虬曰墓铭其请诸阳明气益微以指画伯虬掌作冥冥漠漠四字余遂不可辩而神志不乱呜呼吾未意吾说以时昌国之及而昌国乃止于是吾则有憾焉临殁之托又可负之昌国名祯卿世姑苏人始举进士为大理评事不能其职于是以亲老求改便地为飬当事者目为好异抑之已而降为五经愽士故虽为京官数年卒不获封其亲以为憾所著有谈艺录古今诗文若干首然皆非其至者昌国之学凡三变而卒乃有志于道墓在虎丘西麓铭曰性也昌国吾见其进未见其至早敢声词中乃谢弃脱淖垢浊修形炼气守静致虚恍若有际道几朝闻遐夕先逝不足者命有余者志璞之未琢岂方顽砺隐埋山泽有虹其气后千百年曷考斯志<br />

                    <br>
                        <br />
○凌孺人杨氏墓志铭　【乙亥】<br />
<br />
古之葬者不封不树葬之有铭非古矣然必其贤者也然世之皆有铭也亦非古矣而妇人不特铭妇人之特铭也则又非古矣然必其贤者也贤而铭虽妇人其可哉是故非其人而铭之君子不与也铭之而非其实君子不为也吾于铭人之墓也未尝敢以易至于妇人而加审焉必有其证矣凌孺人杨氏之铭也曷证哉证于其夫之状证于其子之言证于其乡人之所传其贤者也孺人之夫为封监察御史凌公石岩讳云者也石岩之状谓孺人为通怀远将军之曾孙女茂年十八而来归姑舅爱之族党称之乡闾则之不悉数其行则贤可知矣子佥宪相予同年贤也地官员外郎楷又贤也孺人之慈训存焉相尝为予言孺人之贤十余年矣与今石岩之状同也吾乡之士游业于通者以十数称通之巨族以凌氏为最凌氏之贤以石岩为最则因及于孺人之内助其所称举与今之状又同也夫天或溺誉焉子或溢羡焉吾乡人之言不要而实契斯又何疑矣孺人之生以正统丁卯十二月九日卒于正德癸酉十一月九日寿盖六十七男四长即相次棋早卒次即楷次栻女二孙男八女三曾孙男一女一相将以乙亥正月内丙寅附葬孺人于祖茔之左而格于其次乃以石岩之状来请铭且问葬合葬非古也周公以来未之有改也先孺人附于祖茔之左昭也家君百岁后将合焉葬左则疑于阳虚右则疑于阴若之何则可予曰附也则祖为之尊左阳右阴也阳兼阴而主变者也阴从阳而主常者也阳在左则居左而在右则居右阴在左则从左而在右则从右其虚右而从左乎于是孺人之葬虚右而从左铭曰孺人之贤予岂究知知子若夫乡议是符如彼作室则观其隅彼昏懵懵谓予尽诬狼山之西祖茔是依左藏右虚孺人之居<br />
<br />
○登仕郎马文重墓志铭　【丙子】<br />
<br />
沛汉台里有马翁者长身而多知涉书史少喜谈兵交四方之贤指画山川道里弛张阖辟自谓功业可掉臂取尝登芒砀山左右眺望嘻吁慷慨时人莫测也中年从县司辟为掾已得选忽不惬复遂弃去授登仕郎归与家人力耕致饶富辄以散其族党乡邻葬死恤孤赈水旱修桥梁惟恐有间既老乃益循饬邑人望而尊之以为大宾焉年八十六正德丙子四月三日无疾而卒长子思仁时为鸿胪司仪署丞勤而有礼予既素爱之至是闻父丧恸毁几绝以状来请予铭又哀而力遂不能辞按状翁名珎字文重父某祖某曾某皆有隐德子男若干人女若干人以是年某月某日葬祖茔之侧为之铭曰丰沛之间自昔多魁若汉之萧曹使不遇高祖乘风雨之会固将老终其身于刀笔之间世之怀奇不偶无以自见于时名湮没而不著者何可胜数若翁者亦其人非耶然考其为迹亦异矣呜呼于里之足困于伏枥连城之珎或混瓦砾不琢其章于璧何伤不驾以骧奚损于良呜呼马翁兹焉永藏<br />
<br />
○明封刑部主事浩斋陆君墓碑志　【丙子】<br />
<br />
封君之葬也子澄毁甚失明病不能事事以问于阳（下佚）<br />
<br />
○赠翰林院编修湛公墓表　【壬申】<br />
<br />
呜呼圣学晦而中行之士鲜矣世方盒阿为工方特为厉纷纵倒置孰定是非之归哉盖公冶长在缧绁之中仲尼明非其罪匡章通国称不孝孟子辩之夫然后在所礼貌焉刚狷振砺之士独行违俗为世所媢嫉卒以倾废踣堕又凂以非其罪者可胜道哉予读怡庵志而悲之怡庵湛公英者广之增城人介直方严刻行砥俗乡之善良咸服信取则倚以扶弱御侮然不辞色少贷人面斥人过恶至无所容狡狯之徒动见矫拂嫉视如雠聚谋必覆公于恶母使抗吾为公直行其心不顾竟为所构诬愤发病以死公既死其徒恶益行乡之人遂皆谓湛公行义顾报戾其施而恶者自若吾侪何以善为后十余年为姧者贯盈翦灭浸尽而公子若水求濂洛之学为世名儒举进士官国史编修推原寻绎公德益用表者　朝廷赠官如子日显赫竦耀乡人相与追嗟慕叹为善之报何如向特未定耳呜呼古有狷介特行之士直志犯众恶之死靡悔湛公殆其人非邪向使得志立朝当大节其肯俛首为奸人仆役呴濡喘息以蕲缓须史死其不能矣夫脂韦佞悦亦何能缓急有毫毛之赖为国者当何取哉予悲斯人之不遇而因重有所感也昔者君子显微阐幽以明世警瞶信暴者无庸扬矣彼忞然就抑蒙溷垢而弗雪其可以无表而出之<br />
<br />
○节庵方公墓表　【乙酉】<br />
<br />
苏之昆山有节庵方翁麟者始为士业举子巳而弃去从其妻家朱氏居朱故业商其友曰子乃去士而从商乎翁笑曰子乌知士之不为商而商之不为士乎其妻家劝之从事遂为郡从事其友曰子又去士而从从事乎翁笑曰子又乌知士之不为从事而从事之不为士乎居久之叹曰吾愤世之碌碌者刀锥利禄而屑为此以矫俗振颓乃今果不能为益也又复弃去会岁歉尽出其所有以赈饥乏　朝廷义其所为荣之冠服后复遥授建宁州吏目翁视之萧然若无与与其配朱竭力农耕植其家以士业授二子鹏凤皆举进士历官方面翁既老日与其乡士为诗酒会乡人多能道其平生皆磊磊可异顾太史九和云吾尝见翁与其二子书亹亹皆忠孝节义之言出于流俗类古之知道者阳明子曰古者四民异业而同道其尽心焉　也工之修治农以具养工以利器商以通货各就其资之所近力之所及者而业焉以求尽其心其归要在于有益于生人之道则一而已士农以其尽心于修治具养者而利器通货犹其士与农也工商以其尽心于利器通货者而修治具养犹其工与商也故曰四民异业而同道盖昔舜叙九官首稷而次契垂工益虞先于夔龙商周之代伊尹耕于莘野传说板筑于岩胶鬲举于鱼盐吕望钓于磻渭百里奚处于市孔子为乘田委吏其诸仪封晨门荷蒉斲轮之徒皆古之仁圣英贤高洁不群之士书传所称可考而信也自王道熄而学术乖人失其心交骛于利以相驱轶于是始有歆士而卑农荣宦游而耻工贾夷考其实射时罔利有甚焉特异其名耳极其所趋驾浮辞诡辩以诬世惑众比之具养器货之益罪浮而实反不逮吾观方翁士商从事之喻隐然有当于古四民之义若有激而云者呜呼斯义之亡也久矣翁殆有所闻欤抑其天质之羙而默有契也吾于是而重有所感焉吾尝获交于翁二子皆颍然敦古道敏志于学其居官临民务在济世及物求尽其心吾以是得其源流故为之论著之云耳翁既殁葬于邑西马鞍山之麓配朱孺人有贤行□合葬焉乡人为表其墓曰明赠礼部主事节庵方公之墓呜呼若公者其亦可表也矣<br />
<br />
○湛贤母陈太孺人墓碑　【甲戌】<br />
<br />
湛子之母卒于京师葬于增城阳明子迎而吊诸龙江之浒已湛子泣曰若水之辱于吾子盖人莫不闻吾母殁而子无一吉人将以病子阳明子曰铭者为之铭矣表者为之表矣某何言虽善良亦无以纾吾情吾闻太孺人之生七十有九其在孀居者余四十年端靖严洁如一日既老虽其至亲卑幼之请谒见之未尝踰阈也不亦贞乎绩麻舂梁教其子以显尝使从白沙之门曰宁学圣人而未至也不亦知乎恤其庶姑与其庶叔化厉为顺抚孤与女爱不违训不亦慈乎已膺封锡禄养备至而缟衣疏食不改其初不亦俭乎贞知慈俭老而弥坚不亦贤乎请着其石曰湛贤母之墓湛子拜泣而受之既行人曰湛母之贤信矣若湛子之贤则吾犹有疑焉湛子始以其母之老不试者十有三年是也复出而取上策为羙官则何居母亦老矣又去其乡而迎养既归复往卒于旅则何居阳明子曰是乌足以疑湛子矣夫湛子纯孝人也事亲以老于畎亩其志也其出而仕母命之也其迎之也母欲之也既归而复往母泣而强立也是能无从乎无大拂于义将东西南北之惟命彼湛子者亦岂以人之誉毁于外者以易其爱亲之诚乎曰湛子而是则湛母非欤曰乌足以非湛母矣夫湛父之早世也属其子曰必以显吾世故命之出者行其夫之志也就之养者安其子之心也强之往者勉其子之忠以卒其夫之愿也昔者孟母断机以励其盂盖不归者几年君子不以孟子为失养孟母为非训今湛母之心亦若此而湛子又未尝违乎养也故湛母贤母也湛子孝子也然犹不免于世惑吾虽欲无言也可得乎<br />
<br />
○程守夫墓碑　【甲申】<br />
<br />
吾友程守夫以弘治丁巳之春卒于京去今嘉靖甲申二十有八年矣呜呼朋友之墓有宿草则勿哭而吾于君尚不能无澘然也君之父味道公与家君为同年进士相知甚厚故吾与君有通家之谊弘治壬子又同举于乡已而又同卒业于北雍密迩居者四年有余凡风雪之晨花月之夕山水郊园之游无不与共盖为时甚久而为迹甚密也而未尝见君有愤词忤色情日益笃礼日以恭其在家庭雍雍于于内外无间交海内之士无贵贱少长咸敬而爱之虽粗鄙暴悍遇君未有不熏然而心醉者当是时予方驰骛于举业词章以相矜高为事虽知爱重君而尚未知其天资之难得也其后君既殁予亦入仕往往以粗浮之气得罪于人稍知创艾始思君为不可及寻谪贵阳独居幽寂穷苦之乡困心衡虑乃从事于性情之学方自苦其胜心之难克而客气之易动又见夫世之学者率多媢嫉险隘不能去其有我之私以共明天下之学成天下之务皆起于胜心客气之为患也于是愈益思君之羙质盖天然近道者惜乎当时莫有以圣贤之学启之有启之者其油然顺道将如决水之赴壑矣呜呼惜哉乃今稍见端绪有足以启君者而君已不可作也已君之子国子生烓致君临没之言欲予与林君利瞻为之表志林君既为之表而君之葬已久志已无所及则为书其墓之碑聊以识吾之哀思夫君者不徒嬉游征逐之好而已君诗文楷世居严之淳安其详已具于墓表<br />
<br />
○太傅王文恪公传　【丁亥】<br />
<br />
公讳鏊字济之王氏其先自汴扈宋南渡讳百八者始居吴之洞庭山曾祖伯英祖惟道考光化知县朝用皆　赠光禄大夫柱国少傅兼太子大傅户部尚书武英殿大学士妣三代皆一品夫人公自幼颍悟不凡十六随父读书太学太子诸生争传诵其文一时先达名流咸屈年行求为友侍郎叶文庄提学御史陈士贤咸有重望于时见而奇之曰天下士于是名声动远迩成化甲午应天乡试第一主司异其文曰苏子瞻之流也录其论策不易一字乙未会试复第一入奉　廷对众望翕然执政忌其文乃置一甲第三时论以为屈授翰林编修闭门力学避远权势若将凂焉九载升侍讲　宪朝实录成升右谕德寻荐为侍讲学士兼日讲官每进讲至天理人欲之辩君子小人之用舍必反复规谕务尽启沃方春　上游后苑左右谏不听公讲文王不敢盘于游田　上为罢游讲罢常召所幸广戒之曰今日讲官所指殆为若等好为之时　东宫将出阁大臣请选正人以端国本首荐用公以本官兼谕德寻升少詹事兼侍讲学士既而吏部阙侍郎又遂以为吏部时北虏入寇公上筹边八事虽忤权幸而卒多施行公辅之望日隆于是灾异内阁谢公引咎求退遂举公以自代武宗在亮闇内侍八人荒游乱政台谏交章中外汹汹公恊韩司徒率文武大臣伏阁以请　上大惊怒有旨召公等至左顺门中官传谕甚厉众相视莫敢发言公曰八人不去乱本不除天下何由而治论议侃侃韩亦危言继之中官语塞一时国论倚以为重然自是八人者竟分布要路瑾入柄司礼而韩公遂逐内阁刘谢二公亦去矣　诏补内阁缺瑾意欲引冡宰焦众议推公瑾虽中忌而外难公论遂与焦俱入阁瑾方威钳士类按索微瑕辄枷械之几死者累累公亟言于瑾曰士大夫可杀不可辱今既辱之又杀之吾尚何颜于此由是类从宽释瑾衔韩不已必欲置之死无敢言者又欲以他事中内阁刘谢二公前后力救之乃皆得免大司马华容刘公以瑾旧怨建至京将坐以激变土官岑氏罪死公曰岑氏未叛何名为激变乎刘得减死或恶石淙杨公于瑾谓其筑边太费屡以为言公日杨有高才重望为国修边乃可以功为罪乎瑾议焚废后吴氏之丧以灭迹曰不可以成服公曰服可以不成葬不可以苟景泰汪妃薨疑其礼公曰妃废不以罪宜复其故号葬以妃祭以后皆从之当是时瑾权倾中外虽意不在公然见公开诚与言初亦间听及焦专事媕阿议弥不恊有佚文昏嗤于污秽则秽澄渊上智也浊水凡庶也污秽下愚也天地间腷塞充满皆气也气之灵皆性也人得气以生而灵随之譬之月在天物各随其分而受之江湖淮海此月也池沼此月也沟渠此月也坑堑亦此月也岂必物物而授之心者月之魄也性者月之光也情者光之发于物者也其所论述后儒多未之及居闲十余年海内士夫交章论荐不辍及　今上即位始遣官优礼岁时存问将复起公而公已没时嘉靖三年三月十一日寿七十五矣赠太傅谥文恪祭葬有加礼四子廷喆中书舍人延素南京中军都督府都事延陵郡学生延昭尚幼皆彬彬世其家<br />
<br />
史臣曰世所谓完人若震泽先生王公者非邪内裕伦常无俯仰之憾外际明良极禄位声光之显自为童子至于耆耋自　庙朝下逮闾巷至于偏隅或师其文学或暴其节行或仰其德业随所见异其称莫或有瑕疵之者所谓寿福康宁攸好德而考终命公殆无媿尔矣无锡邵尚书国贤与公壻徐学士子容皆文名冠一时其称公之文规模昌黎以及秦汉纯而不流于弱奇而不涉于恠雄伟俊洁体裁截然振起一代之衰得法于孟子论辩多古人未发诗萧散清逸有王岑风格书法清劲自成得晋唐笔意天下皆以为知言阳明子曰王公所深造世或未之能尽也然而言之亦难矣着其性善之说以微见其槩使后世之求公者以是观之<br />
<br />
○平茶寮碑　【丁丑】<br />
<br />
正德丁丑猺寇大起江广湖郴之家骚然且三四年矣于是三省奉　命会征乃十月辛亥予督江西之兵自南康入甲寅破横水左溪诸巢贼败奔庚申复连战奔桶冈十一月癸酉攻桶冈大战西山界甲戌又战贼大溃丁亥尽殪之凡破巢八十有四擒斩三千余俘三千六百有奇释其胁从千有余众归流亡使复业度地居民凿山开道以夷险阻辛丑师旋于乎兵惟凶器不得已而后用刻茶寮之石匪以羙成重举事也提督军务都御史王某书<br />
<br />
○平浰头碑　【丁丑】<br />
<br />
四省之寇惟浰尤黠拟官僣号濳图孔蒸正德丁丑冬輋猺既殄益机险阱毒以虞王师我乃休士归农戊寅正月癸卯计擒其魁遂进兵击其懈丁未破三浰乘胜归北大小三十余战灭巢三十有八俘斩三千余三月丁未回军壸浆迎道耕夫遍野父老咸欢农器不陈于今五年复我常业还我室家伊谁之力赫赫　皇威匪威曷凭爰伐山石用纪厥成提督军务都御史王某书<br />
<br />
○田州立碑　【丙戌】<br />
<br />
嘉靖丙戌夏官兵伐田随与思恩之人相比复煽集军四省汹汹连年于时　皇帝忧悯元元容有无辜而死者乎乃　命新建伯王守仁曷往视师其以德绥勿以兵虔班师撤旅信义大宣诸夷感慕旬日之间自缚来归者七万一千悉放之还农两省以安昔有苗徂征七旬来格今未期月而蛮夷率服绥之斯来速于邮传舞干之化何以加焉爰告思田毌忘　帝德爰勒山石昭此赫赫　文武圣神率土之滨凡有血气莫不尊亲<br />

                    <br>
                        <br />
○田州石刻<br />
<br />
田石平田州宁（民谣如此）田水萦田山迎（府治新）向千万世巩皇明嘉靖岁戊子春新建伯王守仁勒此石告后人<br />
<br />
○陈直夫南宫像赞<br />
<br />
夫子称史鱼曰直哉邦有道如矢邦无道如矢谓祝鮀宋朝曰非斯人难免乎今之世矣予尝不复而悲之直道之难行而谄谀之易合也岂一日哉鱼之直信乎后世其在当时曾不若朝与鮀之易容也悲夫吾越直夫陈先生严毅端洁其正言直气放荡佞谀之士嫉视若雠彼宁无知之卒于已非便也故先生举进士不久辄致仕而归屡荐复起又不久辄退以是也哉然天下之言直者必先生与焉始予拜先生于钱清江上欢然甚得先生奚取于予殆空谷之足音也世日趋于下先生而在虽执鞭之事吾亦为之今既没矣其子子钦以先生南宫图像请识一言先生常尘视轩冕岂一第之为荣闻之子钦盖初第时有以相遗者受而存之先生没子钦始装潢将藏诸庙则又为子者宜尔也诗曰有服襜襜有牝翼翼在彼周行其容孔式秉笏端弁中温且栗既醉以酒既饱以德彼何人斯邦之司直邦之司直宜公宜孤既来既徂为冠为模孰久其道众听且孚如江如河其趋弥汗邦之司直今也则亡<br />
<br />
○三箴<br />
<br />
呜呼小子曾不知警尧讵未圣犹日兢兢既坠于渊犹恬履薄既拆尔股犹迈奔蹶人之冥顽则畴与汝不见壅肿砭乃斯愈不见痿痹剂乃斯起人之毁诟皆汝砭剂汝曾不知反以为怒匪怒伊色亦反其语汝之冥顽则畴之比<br />
<br />
呜呼小子告尔不一既四十有五而曾是不忆<br />
<br />
呜呼小子慎尔出话懆言维多吉言维寡多言何益徒以取祸德默而成仁者言讱孰默而讥孰讱而病誉人之善过情犹耻言人之非罪曷有已呜呼多言亦惟汝心汝心而存将日钦钦岂遑多言上帝汝临呜呼小子辞章之习尔工何为不以钓誉不以蛊愚佻彼优伶尔视孔丑覆蹈其术尔颜不厚日月踰迈尔胡不恤弃尔天命眤尔雠贼昔皇多士亦胥兹溺尔独不鉴自抵伊亟<br />
<br />
○南镇祷雨文　【癸亥】<br />
<br />
惟神秉灵毓秀作镇于南实与五岳分服而治维是扬州之域咸赖神休以生以养凡其疾疫灾眚之不时雨旸寒暑之弗若无有远近莫不引颈企足惟神是望怨有归功有底神固不得而辞也而况绝兴一郡又神之宫墙辇毂之下乎谓宜风雨节而寒暑当民无疾而五谷昌特先诸郡以沾神惠而乃入夏以来亢阳为虐连月弗雨泉源告竭黍苗荐稿岁且不登民将无食农夫相与咨于野商贾相与憾于市行旅相与怨于途守土之官帅其吏民奔走呼号维是祈告告请亦无不至矣而犹雨泽未应旱烈益张是岂吏之不职而贪墨者众欤赋敛繁刻而狱讼冤滞欤祀典有弗修欤民怨有弗平欤夫是数者皆吏之谪而民何咎之有夫怒吏之不臧而移其谴于民又知神之所不忍也不然岂民之冥顽妄作者众将奢淫暴殄以怒神威神将罚而惩之欤夫薄罚以示戒神之威灵亦既彰矣百姓震惧忧惶请罪无所遂弃而绝之使无噍类神之慈仁固应不为若是之甚也夫民之所赖者神神之食于兹土亦非一日矣今民不得已有求于神而神无以应之然则民将何恃而神亦何以信于民乎某生长兹土犹乡之人也乡之人以其尝读书学道缪以为是乡人之杰者其有得于山川之秀为多藉之以为吾愚民之不能自达者通诚于山川之神其宜有感夫某非其人也而冐有其名人而明以其名加我我既不得而辞矣又何敢独辞其责耶是以冐昧辄为之请固知明神亦有所不得而辞也谨告<br />
<br />
○瘗旅文　【戊辰】<br />
<br />
维正德四年秋月三日有吏目云自京来者不知其名氏携一子一仆将之任过龙场投宿土苗家予从□落间望见之阴雨昏黑欲就问讯北来事不果明早遣人觇之已行矣薄午有人自蜈蚣坡来云一老人死坡下傍两人哭之哀予曰此必吏目死矣伤哉薄暮复有人来三坡下死者二人傍一人坐叹询其状则其子又死矣明早复有人来云见坡下积尸三焉则其仆又死矣呜呼伤哉念其暴骨无主将二童子持畚锸往瘗之二童子有难色然予曰嘻吾与尔犹彼也二童悯然涕下请往就其傍山麓为三坎埋之又以只鸡饭三孟嗟吁涕洟而告之曰呜呼伤哉繄何人繄何人吾龙场驿丞余姚王守仁也吾与尔皆中土之产吾不知尔郡邑尔乌为乎来为兹山之鬼乎古者重去其乡游宦不踰千里吾以窜逐而来此宜也尔亦何辜乎闻尔官吏目耳俸不能五斗尔率妻子躬耕可有也乌为乎以五斗而易尔七尺之躯又不足而益以尔子与仆乎呜呼伤哉尔诚恋兹五斗而来则宜欣然就道乌为乎吾昨望见尔容蹙然盖不任其忧者夫冲冐雾露扳援崖壁行万峰之顶饥渴劳蝢筋骨疲惫而又瘴厉侵其外忧郁攻其中其能以无死乎吾固知尔之必死然不谓若是其速又不谓尔子尔仆亦遽尔奄忽也皆尔自取谓之何哉吾念尔三骨之无依而来瘗尔乃使吾有无穷之怆也呜呼伤哉纵不尔瘗幽厓之狐成群阴壑之虺如车轮亦必能葬尔于腹不致久暴露尔尔既已无知然吾何能为心乎自吾去父母乡国而来此二年矣历瘴毒而苟能自全以吾未尝一日之戚戚也今悲伤若此是吾为尔者重而自为者轻也吾不宜复为尔悲矣吾为尔歌尔听之歌曰连峯际天兮飞鸟不通游子怀乡兮莫知西东莫知西东兮维天则同异域殊方兮环海之中达观随寓兮奚必予宫魂兮魂兮无悲以恫又歌以慰之曰与尔皆乡土之离兮蛮之人言语不相知兮性命不可期吾苟死于兹兮率尔子仆来从予兮吾与尔遨以嬉兮骖紫彪而乘文螭兮登望故乡而嚧唏兮吾苟获生归兮尔子尔仆尚尔随兮无以无侣悲兮道傍之塜累累兮多中土之流离兮相与呼啸而徘徊兮飧风饮露无尔饥兮朝友麋鹿暮猿与栖兮尔安尔居兮无为厉于兹墟兮<br />
<br />
○祭郑朝朔文　【甲戌】<br />
<br />
维正德九年岁次甲戌七月壬戌朔越十有六日丁且南京鸿胪寺卿王守仁驰奠于监察御史亡友郑朝朔之墓呜呼道之将行其命也与道之将废其命也与呜呼朝朔命实为之将何如哉将何如哉辛未之冬朝于　京师君为御史余留铨司君因世杰谬予是资予辞不获抗颜以尸君尝问予圣学可至余曰然哉克念则是隐辞奥义相与剖析探本穷原夜以日继君喜谓予昔迷今悟昔隐多岐今由大路呜呼绝学几年于兹孰沿孰绎君独奋而古称豪杰无文犹兴有如君者无愧斯称当是之时君疾已构忍痛扶孱精微日究人或劝君盍亦休只君曰何哉夕死可矣君遂疾告我亦南行君与世杰访予阳明君疾亦笃遂留杭城天不与道善类云倾呜呼痛哉呜呼痛哉时予祖母亦婴危疾汤药自须风江阻涉君丧遂行靡由一诀扶衬而南事在世杰负恨负愧予复何说嗟予颛弱实赖友朋砥砺切磋庶几有成死者生者索焉离群静言永怀中心若焚墓草再青甫兹驰奠遥望岭云有泪如霰呜呼哀哉予复何言尚飨<br />
<br />
○祭浰头山神文　【戊寅】<br />
<br />
维正德十三年戊寅二月十五日甲申提督军务都御史王某谨以刚鬣桑毛昭告于浰头山川之神惟广谷大川阜财兴物以域民畜众故古者诸侯祭封内山川亦惟其有功于民然地灵则人杰人之无良亦足以为山川之羞兹土为盗贼所盘据且数十年远近之称浰头者皆曰贼巢耻莫大焉是岂山川之罪哉虽然清洌之井粪秽而不除久则同于厕溷矣丹凤之宂鸱狐聚而不去久则化为妖窟矣粪秽之所过者掩鼻妖孽之窟人将持刃燔燎环而攻之何者其积聚招致使然也诚使除其粪秽刮剜涤荡将不终朝而复其清洌鸱狐逐而鸾凤归妖孽之窟还为孕祥育瑞之所矣今兹土之山川亦何以异于是守仁春　天子明命来镇四陲愤浰贼之凶悖民苦荼毒无所控吁故迩者计擒渠魁提兵捣其巢穴所向克捷动获如志斯固人怨神怒天人应顺之理将或兹土山川之神厌恶凶残思一洗其积辱阴有以相恊假手于予今驻兵于此弥月余旬虽巢宂悉已扫荡擒斩十且八九然漏殄之徒尚有潜逃小民不能无怨于山川之神为之逋逃主萃渊薮也今予提兵深入岂独除民之害亦为山川之神雪其耻夫安旧染弃新图非中人之情而况于鬼神乎今此残徒势穷力屈亦方遣人投招将顺而抚之则虑其无革心之诚复遗患于日后逆而弗乂恐其或出于诚心杀之有不忍也神其阴有以相恊使此残寇而果诚心邪即益佑其衷俾尽携其党类自缚来投若水之赴壑予将堤沿停畜之如其设诈怀姧即阴夺其魄张　军威风驱电扫一皷而歼之兹惟下民之福亦惟神明之休坛而祀之神亦永永无怍惟神实鉴图之尚飨<br />
<br />
○祭徐曰仁文　【戊寅】<br />
<br />
呜呼痛哉曰仁吾复何言尔言在吾耳尔貌在吾目尔志在吾心吾终可柰何哉记尔在湘中还尝语予以寿不能长久予诘其故云尝游衡山梦一老瞿昙抚曰仁背谓曰子与颜子同德俄而曰亦与颜子同寿觉而疑之予曰梦耳子疑之过也曰仁曰此亦可奈何但今得告疾早归林下冀从事于先生之教朝有所闻夕死可矣呜呼吾以为是固梦耳孰谓乃今而竟如所梦邪向之所云其果梦邪今之所传其果真邪今之所传亦果梦邪向之所梦亦果妄邪呜呼痛哉曰仁尝语予道之不明几百年矣今幸有所见而又卒无所成不亦尤可痛乎愿先生早归阳明之麓与二三子讲明斯道以诚身淑后予曰吾志也自转官南贑即欲过家□卧不出曰仁曰未可纷纷之议方驰先生且一行爱与二三子姑为饘粥计先生了事而归呜呼孰谓曰仁而乃先止于是乎吾今纵归阳明之麓孰与予共此志矣二三子又且离群而索居吾言之而孰听之吾倡之而孰和之吾知之而孰问之吾疑之而孰思之呜呼吾无与乐余生矣吾已无所进曰仁之进未量也天而丧予也则丧予矣而又丧吾曰仁何哉天胡酷且烈也呜呼痛哉朋友之中能复有知予之深信予之笃如曰仁者乎夫道之不明也由于不知不信使吾道而非邪则已矣吾道而是邪吾能无蕲于人之不予知予信乎自得曰仁讣葢哽咽而不能食者两日人皆劝予食呜呼吾有无穷之志恐一旦遂死不克就将以托之曰仁而曰仁今则已矣曰仁之志吾知之幸未即死又忍使其无成乎于是复强食呜呼痛哉吾今无复有意于人世矣姑俟冬春之交兵革之役稍定即拂袖而归阳明二三子苟有予纵者尚与之切磋砥砺务求如平日与曰仁之所云纵举世不以予为然者亦且乐而忘其死惟百世以俟圣人而不惑耳曰仁有知其尚能启予之昏而警予之惰邪呜呼痛哉予复何言<br />
<br />
○祭外舅介庵先生文　【辛巳】<br />
<br />
呜呼自公之葬兹上逮今二十有六年乃始复一拜墓下中间盛衰之感死丧之戚险夷之变聚散之情可悲可愕可扼腕而流涕者何可胜道呜呼伤哉死者日以远生者日以谢而少者日以老矣自今以往其可悲可愕死扼腕而流涕者其又可胜道耶二十六年而始获一拜自今以往获拜公之墓下者知复能几呜呼伤哉惟是公之子姓群然集于墓下皆鸾停鹤■〈立寺〉振羽翮而翱乎云霄未已也所以报纯德而慰公于地下者庶亦在兹已乎某奉召北行便道归省甫申展谒辄已告辞言有尽而意无穷顾瞻丘垄岂胜凄断尚飨<br />
<br />
○祭文相文<br />
<br />
呜呼文相迈往直前之气足以振颓靡而起退懦通敏果决之才足以应烦剧而觧纷拏激昂奋迅之谈足以破支辞而折多口此文相之所以超然特出乎等夷而世之人亦方以是而称文相者也然吾之所望于文相则又宁止于是而已乎与文相别数年矣去岁始复一会于江浒握手半日之谈豁然遂破百年之惑一何快也吾方日望文相及其迈往直前之气以内充其宽裕温厚之仁敛其通敏果决之才以自昭其文理密察之智收其奋迅激昂之辩以自全其发强刚毅之德固将日趋于和平而大会于中正斯乃圣贤之德之归矣岂徒文章气节之士而已乎惜乎吾见其进而未见其止也一疾奄逝岂不痛哉闻讣实欲渡江一恸以舒永诀之哀暑病且冗欲往不能临风长号有泪如雨呜呼文相予复何言<br />
<br />
○又祭徐曰仁文　【甲申】<br />
<br />
呜呼曰仁别我而逝兮十年于今葬兹丘兮宿草几青我思君兮一来寻林木拱兮山日深君不见兮窅嵯峨之云岑四方之英贤兮日来臻君独胡为兮与鹤飞而猿吟忆丽泽兮欷歆奠椒醑兮松之阴良知之说兮闻不闻道无间于隐显兮岂幽明而异心我歌白云兮谁同此音<br />
<br />
○祭国子助教薛尚贤文　【甲申】<br />
<br />
呜呼良知之学不明于天下几百年矣世之学者蔽于见闻习染莫知天理之在吾心而无假于外也皆舍近求远舍易求难纷纭交骛以私智相高客气相兢日陷于禽兽夷狄而不知间有独觉其非而畧知反求其本源者则又群相诟笑斥为异学呜呼可哀也已盖自十余年来而海内同志之士稍知讲求于此则亦如晨星之落落乍明乍灭未见其能光大也潮阳在南海之滨闻其间亦有特然知向之士而未及与见间有来相见者则又去来无常自居之弟尚谦始从予于留都朝夕相与者三年归以所闻于予者语君君欣然乐听不厌至忘寝食脱然弃其旧业如敝屣君素笃学高行为乡邦子弟所宗依尚谦自幼受业焉至是闻尚谦之言遂不知已之为兄尚谦之为弟已之尝为尚谦师而尚谦之尝师于已也尽使其群弟子侄来学于予而君亦躬枉辱焉非天下之大勇能自胜其有我之私而果于徙义者孰能与于此哉自是其邑之士若杨氏兄弟与诸后进之来者源源以十数海内同志之盛莫有先于潮阳者则实君之昆弟之为倡也其有功于斯道岂小小哉方将因藉毗赖以共明此学而君忽逝矣其为同志之痛何可言哉虽然君于斯道亦既有闻则夕死无憾矣其又奚悲乎吾之所为长号涕洟而不能自己者为吾道之失助焉耳天也可如何哉相望千里靡由走哭因风寄哀言有尽而意无穷呜呼哀哉<br />
<br />
○祭朱守忠文　【甲申】<br />
<br />
呜呼圣学之不明也久矣予不自量犯天下之诋笑而冐非其任恃以无恐者谓海内之同志若守忠者为之胥附先后终将必有所济也而自十余年来若吾姚之徐曰仁潮阳之郑朝朔杨仕德武陵之冀惟干者乃皆相继物故其余诸同志之尚存足可倚赖者又皆离群索居不能朝夕相与以资切磋砥砺之益今守忠又复弃我而逝天其或者既无意于斯文已乎何其善类之难合而易暌善人之难成而易丧也呜呼痛哉守忠之于斯道既已识其大者又能乐善不倦傍招慱采引接同志而趋之同归于善若饥渴之于饮食视天下之务不啻其家事每欲以身狥之今兹之没也实以驱贼山东昼夜劳瘁至陨其身而不顾呜呼痛哉始守忠之赴山东也过予而告别云节于先生之学诚有终身几席之愿顾事功之心犹有未能脱然者先生将何以裁之予曰君子之事进德修业而已虽位天地育万物皆已进德之事故德业之外无他事功矣乃若不由天德而求骋于功名事业之场则亦希高慕外后世高明之士虽知向学而未能不为才力所使者犹不免焉守忠既己心觉其非回当不为所累矣呜呼岂知竟以是而亡其身乎守心之死盖御灾捍患而死勤事能为忠臣志士之所难能矣而吾犹以是为憾者痛吾道之失助为海内同志之不幸焉耳呜呼痛哉灵輀云迈一奠永诀岂无良朋孰知我心之悲呜呼痛哉<br />

                    <br>
                        <br />
○祭杨士鸣文　【丙戌】<br />
<br />
呜呼士鸣吾见其进也而遽见其止邪往年士德之殁吾已谓天道之无知矣今而士鸣又相继以逝吾安所归咎乎呜呼痛哉忠信明睿之资一郡一邑之中不能一二见而顾萃于一家之兄弟又皆与闻斯道以承千载之绝学此岂出于偶然者固宜使之得志大行发圣学之光辉翼斯文于悠远而乃裁培长养则若彼其艰而倾覆摧折又如此其易其果出于偶然倏聚倏散而天亦略无主宰于其间邪呜呼痛哉潮郡在南海之涯一郡耳一郡之中有薛氏之兄弟小侄既足盛矣而又有士鸣之昆季其余聪明特达毅然任道之器后先颉顽而起者以数十其山川灵秀之气殆不能若是其淑且厚则亦宜有盈虚消息于其间矣乎士鸣兄弟虽皆中道而逝然今海内善类孰不知南海之滨有杨士德士鸣者为成德之士如祥麟瑞凤争一睹之为快因而向风兴起者比比则士鸣昆季之生其潜启默相以有绩于斯道岂其微哉彼黄馘槁毙与草本同腐者又何可胜数枝如士鸣昆季一日之生以死又安可得乎呜呼道无生死无去来士鸣则既闻道矣其生也奚以喜其死也奚以悲独吾党之失助而未及见斯道之大行也则吾亦安能以无一恸乎呜呼痛哉<br />
<br />
○祭元山席尚书文　【丁亥】<br />
<br />
呜呼元山真可谓豪杰之士社稷之臣矣世方没溺于功利辞章不复知有身心之学而公独超然远览知求绝学于千载之上世方党同伐异狥俗苟容以钩声避毁而公独卓然定见惟是之从盖有举世非之而不顾世方植私好利依违反复以垄断相与而公独世道是忧义之所存冐孤危而必吐心之所宜径百折而不回盖其所论虽或亦有动于气激于愤而其心事磊磊则如青天白日洞然可以信其无他世方媢■〈女忌〉谗险排胜已以嫉高明而公独诚心乐善求以伸人之才而不自知其身之为屈求以进贤于国而不知自怨谤之集于其身盖所谓断断休休人之有技若已有之者此大臣之盛德自古以为难非独近世之所未见也呜呼世固有有君而无臣亦有有臣而无君者矣以公之贤而又遭逢　主上之神圣知公之深而信公之笃不啻金石之固胶漆之投非所谓明良相逢竹载一时者欤是何天意之不可测其行之也方若巨舰之遇顺风而其倾之也忽中流而折樯舵其植之也方尔枝叶之敷荣而推之也遂根株而蹶拔其果无意于斯世斯人也乎呜呼痛哉呜呼痛哉某之不肖屡屡辱公过情之荐自度终不能有济于时而徒以为公知人之累每切私怀惭愧又忆往年与公论学于贵竹受公之知实深近年以来觉稍有所进思得与公一面少叙其愚以求质正斯亦千古之一快而公今复已矣呜呼痛哉闻公之讣不能奔哭千里设位一恸割心自今以往进吾不能有益于君国退将益修吾学期终不负知己之报而已矣呜呼痛哉言有尽而意无穷呜呼痛哉<br />
<br />
○祭吴东湖文　【丁亥】<br />
<br />
呜呼吴公吾不可得而见之矣公之才如千将莫邪随其所试皆迎刃而觧公之志如长川逝河信其所趣虽百折不回公之节如坚松古栢必岁寒而后见公之学如深林邃谷必穷探而始知自其筮仕迄于退休扬历中外几于四十年而天下皆以为未能尽公之才登陡崇显至于大司空而天下皆以为未能行公之志虽未尝捐躯丧元而天下信其有成仁死义之勇虽未尝讲学论道而天下知其有辟邪卫正之心呜呼若公者真可谓一世之豪杰无所待而兴者矣某于公未获倾盖而向慕滋切未获识公之面而久已知公之心公于某其教爱勤惓不特篇章之稠迭而过情推引亦复荐剡之频烦长愧菲薄何以承公之教而惧其终不免为知人之累也今兹承乏是土而来正可登堂请谢论心求益而公则避我长逝已一年矣呜呼伤哉幸与公并生斯世而复终身不及一面茫茫天壤竟成千古之神交岂不痛哉薄奠一觞以哭我私公神有知尚来格斯<br />
<br />
○祭永顺宝靖土兵文　【戊子】<br />
<br />
维湖广永顺宝靖二司之土兵多有物故于南宁诸处者嘉靖七年六月十五日乙卯　钦差总制四省军务尚书左都御史新建伯王委南宁府知府蒋山卿等告于　南宁府城隍之神使号召诸物故者之魂魄以牛二羊四豕四祭而告之曰呜呼诸湖兵壮士伤哉尔等皆勤　国事而来死于兹土山溪阻绝不能一旦归见其父母妻子旅魂飘飖于异域无所依倚呜呼伤哉三年之间两次调发使尔络绎奔走于道途不获顾其家室竟死客乡此我等上官之罪也复何言哉复何言哉古者不得已而后用兵先王不忍一夫不获其所况忍群驱无辜之赤子而填之于沟壑且兵之为患非独锋镝死伤之酷而已也所过之地皆为荆棘所住之处遂成涂炭民之毒苦伤心惨目可尽言乎迩者思田之役予所以必欲招抚之者非但以思田之人无可剿之罪于义在所当抚亦正不欲无故而驱尔等于兵刃之下也而尔等竟又以疾病物故于此则岂非命耶呜呼伤哉人孰无死岂必穷乡绝域能死人乎今人不出户庭或饮食伤多或逸欲过节医治不痊亦死矣今尔等之死乃因驱驰　国事捍患御侮而死盖得其死所矣古之人固有愿以马革褁尸不愿死于妇人女子之手者若尔等之死真无愧于马革褁尸之言矣呜呼壮土尔死何憾乎今尔等徒侣皆已班师去矣尔等游魂漂泊正可随之西归尔等尚知之乎尔等其收尔游魂敛尔精魄驾风逐雾随尔徒侣去归其乡依尔祖宗之坟墓以栖尔魂享尔妻子之蒸尝以庇尔后尔等徒侣或有征调之役则尔等尚皷尔生前义勇之气以阴助尔徒侣立功报国为民除患岂不生为壮烈之夫而没为忠义之士也乎予因疾作不能亲临祭所一哭尔等以舒予伤感之怀临文凄怆涕下沾臆今委知府布告予衷尔等有灵尚知之乎呜呼伤哉<br />
<br />
○祭军牙六纛之神文　【戊子】<br />
<br />
惟神秉扬神武三军司命今制度聿新威灵丕振伏惟仰镇国家缉定祸乱平服蛮夷以永无穷之休尚飨<br />
<br />
○祭南海文　【戊子】<br />
<br />
天下之水萃于南海利济四方涵濡万类自有天地厥功为大今　皇圣明露降河清我实受命南荒以平阴阳表里维海効灵乃陈牲帛厥用告成尚飨<br />
<br />
○祭六世祖广东参议性常府君文　【戊子】<br />
<br />
于维我祖効节于　高皇之世肇禋兹土岁久沦芜无宁有司之不遑实我子孙门祚衰微弗克灵承显扬盖冥迷昏隔者八九十年言念怆恻子孙之心亦徒有之恭惟我祖晦迹长遁迫而出仕务尽其忠岂曰有身没之犯父死于忠子殚其孝各安其心白刃不见又知有一祝之荣乎顾表扬忠孝树之风声实良有司修举　国典以宣流　王化之盛羙我祖之烈因以复彰见人心之不泯我子孙亦藉是获申其怆郁永有无穷之休焉及兹庙成而末孙某适获来蒸事若有不偶然者我祖之道其殆自兹而昌乎某承　上命来抚是方上无补于　君国下无益于生民循事省绩实怀多惭至于心之不敢以不自尽则亦求无忝于我祖而已矣承事之余敢告不忘以五世祖秘湖渔隐先生彦达府君配食尚飨<br />
<br />
阳明先生文录卷之九<br />
<br />
◇别录◇<br />
<br />
卷之一　　奏疏一<br />
<br />
卷之二　　奏疏二<br />
<br />
卷之三　　奏疏三<br />
<br />
卷之四　　奏疏四<br />
<br />
卷之五　　奏疏五<br />
<br />
卷之六　　奏疏六<br />
<br />
卷之七　　奏疏七<br />
<br />
卷之八　　公移一<br />
<br />
卷之九　　公移二<br />
<br />
卷之十　　公移三<br />
<br />
卷之十一　　公移四<br />
<br />
卷之十二　　公移五<br />
<br />
卷之十三　　公移六<br />
<br />
卷之十四　　公移七<br />
<br />
●阳明先生别录卷之一<br />
<br />
奏疏一<br />
<br />
◆奏疏一<br />
<br />
陈言边务疏<br />
<br />
乞养病疏<br />
<br />
乞宥言官去权奸以章圣德疏<br />
<br />
自劾乞休疏<br />
<br />
乞养病疏<br />
<br />
谏迎佛疏<br />
<br />
辞新任乞以旧职致仕疏<br />
<br />
谢恩疏<br />
<br />
给由疏<br />
<br />
参失事官员疏<br />
<br />
闽广捷音疏<br />
<br />
申明赏罚以厉人心疏<br />
<br />
攻治盗贼二策疏<br />
<br />
类奏擒斩功次疏<br />
<br />
添设清平县治疏<br />
<br />
疏通盐法疏<br />
<br />
○陈言边务疏　【弘治十二年时进士】<br />
<br />
迩者窃见　皇上以彗星之变警戒修省又以虏寇猖獗命将出师　宵旱忧勤不遑宁处此诚　圣主遇灾能警临事而惧之盛心也当兹多故主忧臣辱孰敢爱其死况有一二之见而忍不以上闻耶臣愚以为今之大患在于为大臣者外托慎重老成之名而内为固禄希宠之计为左右者内挟交蟠蔽壅之资而外肆招权纳贿之恶习以成俗互相为奸忧世者谓之迂狂进言者目以浮躁沮抑正大刚直之气而养成怯懦因循之风故其衰耗颓塌将至于不可支持而不自觉今幸上天仁爱适有边陲之患是忧虑警省易辕改辙之机也此在　陛下必宜自有所以痛革弊源惩艾而振作之者矣新进小臣何敢僭闻其事以干出位之诛至于军情之利害事机之得失苟有所见是固刍荛之所可进卒伍之所得言者也臣亦何为而不可之有虽其所陈未必尽合时论然私心窃以为必宜如此则又不可以苟避乖刺而遂已于言也谨陈便宜八事以备采择一曰蓄材以备急二曰舍短以用长三曰简师以省费四曰屯田以足食五曰行法以振威六曰敷恩以激怒七曰捐小以全大八曰严守以乘弊何谓蓄材以备急臣惟将者三军之所恃以动得其人则克以胜非其人则败以亡其可以不豫畜哉今者边方小寇曾未足以辱偏禆而　朝廷会议推举固已仓皇失措不得已而思其次一二人之外曾无可以继之者矣如是而求其克敌致胜其将何恃而能乎夫以南宋之偏安犹且宗泽岳飞韩世忠刘锜之徒以为之将李纲之徒以为之相尚不能止金人之冲突今以一统之大求其任事如数子者曾未见有一人万如虏寇长驱而入不知　陛下之臣孰可使以御之若之何其犹不寒心而早图之也臣愚以为今之武举仅可以得骑射抟击之士而不足以收韬畧统驭之才今公侯之家虽有教读之设不过虚应故事而实无所禆益诚使公侯之子皆聚之一所择文武兼济之才如今之提学之职者一人以教育之习之以书史骑射授之以韬畧谋猷又于武学生之内岁升其超异者于此使之相与磨礲砥砺日稽月考别其才否比年而校试三年而选举至于兵部自尚书以下其两侍郎使之每岁更迭廵边于科道部属之内择其通变特达者二三人以从因使之得以周知道里之远近边关之要害虏情之虚实事势之缓急无不深谙熟察于平日则一旦有急所以遥度而往莅之者不虑无其人矣孟轲有云苟为不畜终身不得臣愿自今畜之也何谓舍短以用长臣惟人之才能自非圣贤有所长必有所短有所明必有所蔽而人之常情亦必有所惩于前而后有所警于后吴起杀妻忍人也而称名将陈平受金贪夫也而为谋臣管仲被囚而建霸孟明三北而成功顾上之所以驾驭而鼓动之者何如耳故曰用人之仁去其贪用人之智去其诈用人之勇去其怒夫求才于仓卒艰难之际而必欲拘于先规矩绳墨之中吾知其必不克矣臣尝闻诸道路之言曩者边关将士以骁勇强悍称者多以过失罪名摈弃于闲散之地夫有过失罪名其在平居无事诚不可使处于人上至于今日之多事则彼之骁勇强悍亦诚有足用也且彼摈弃之久必且悔艾前非以思奋励今诚委以数千之众使得立功自赎彼又素熟于边事加之以积惯之余其与不习地利志图保守者功宜相远矣古人有言使功不如使过是所谓使过也何谓简师以省费臣闻之兵法曰日费于金然后十万之师举夫古之善用兵者取用于国因粮于敌犹且日费千金今以中国而御夷虏非漕挽则无粟非征输则无财是固不可以言因粮于敌矣然则今日之师可以轻出乎臣以公差在外甫归旬日遥闻出师窃以为不必然者何则北地多寒今炎暑渐炽虏性不耐我得其时一也虏恃弓矢今大雨时行筋胶解弛二也虏逐水草以为居射生畜以为食今已蜂屯两月边草殆尽野无所猎三也以臣料之官军甫至虏迹遁矣夫兵固有先声而后实者今师旅既行言已无及惟有简师一事犹可以省虚费而得实用夫兵贵精不贵多今速　诏诸将密于万人之内取精徤足用者三分之一而余皆归之京师万人之声既扬矣今密归京师边关固不知也是万人之威犹在也而其实又可以省无穷之费岂不为两便哉况今官军之出战则退后功则争先亦非边将之所喜彼之请兵徒以事之不济则责有所分焉耳今诚于边塞之卒以其所以养京军者而养之以其所以赏京军者而赏之旬日之间数万之众可立募于帐下奚必自京而出哉何谓屯田以给食臣惟兵以食为主无食是无兵也边关转输水陆千里踣蝢捐弃十而致一故兵法曰国之贫于师者远输远输则百姓贫近师贵卖贵卖则百姓财竭此之谓也今之军官既不堪战阵又使无事坐食以益边困是与敌为谋也三边之戍方以战守不暇耕农诚使京军分屯其地给种授器待其秋成使之各食其力寇至则授甲归屯遥为声势以相掎角寇去仍复其业因以其暇缮完虏所拆毁边墙亭堡以遏冲突如此虽未能尽给塞下之食亦可以少息输馈矣此诚持久俟时之道王师出于万全之长策也何谓行法以振威臣闻李光弼之代子仪也张用济斩于辕门狄青之至广南也陈曙戮于戏下是以皆能振疲散之卒而摧方强之虏今边臣之失机者往往以计幸脱朝丧师于东陲暮调守于西鄙罚无所加兵因纵弛如此则是　陛下不惟不寘之罪而复为曲全之地也彼亦何惮而致其死力哉夫法之不行自上犯之也今总兵官之头目动以一二百计彼其诚以武勇而收录之也则亦何不可之有然而此辈非势家之子弟即豪门之夤缘皆以权力而强委之也彼且需求刻剥骚扰道路仗势以夺功无劳而冐赏懈战士之心兴边戎之怨为总兵者且复资其权力以相后先其委之也敢以不受乎其受之也其肯以不庇乎苟戾于法又敢斩之以殉乎是将军之威固已因此辈而索然矣其又何以临师服众哉臣愿　陛下手敕提督等官发令之日即以先所丧师者斩于辕门以正军法而所谓头目之属悉皆禁令发回毋使渎扰侵冐以挠将权则士卒奋励军威振肃克敌制胜皆原于此不然虽有百万之众徒以虚国劳民而亦无所用之也何谓敷恩以激怒臣闻杀敌者怒也今师方失利士气消沮三边之戍其死亡者非其父母子弟则其宗族亲戚也今诚抚其疮痍问其疾苦恤其孤寡振其空乏其死者皆无怨尤则生者自宜感动然后简其强壮宣以　国恩喻以虏雠明以天伦激以大义悬赏以鼓其勇暴恶以深其怒痛心疾首日夜淬砺务与之俱杀父兄之雠以报　朝廷之德则我之兵势日张士气日奋而区区丑虏有不足破者矣何谓捐小以全大臣闻之兵法曰将欲取之必固与之又曰佯北勿从饵兵勿食皆捐小全大之谓也今虏势方张我若按兵不动彼必出锐以挑战挑战不已则必设诈以致师或捐弃牛马而伪逃或揜匿精悍以示弱或诈溃而埋伏或潜军而请和是皆诱我以利也信而从之则墯其计矣然今边关守帅人各有心虏情虚实事难卒辨当其挑诱之时畜而不应未免小有剽掠之虞一以为当救一以为可邀从之则必陷于危亡之地不从则又惧于坐视之诛此王师之所以奔逐疲劳损失威重而丑虏之所以得志也今若恣其操纵许以便宜其纵之也不以其坐视其捐之也不以为失机养威畜愤惟欲责以大成而小小挫失皆置不问则我师常逸而兵威无损此诚胜败存亡之机也何谓严守以乘弊臣闻古之善战者先为不可胜以待敌之可胜盖中国工于自守而胡虏长于野战今边卒新破虏势方剧若复与之交战是投其所长而以胜予敌也为今之计惟宜婴城固守远斥堠以防奸勤间谍以谋虏熟训练以用长严号令以肃惰而又频加犒享使皆畜力养锐譬之积水俟其盈满充溢而后乘怒急决之则其势并力骤至于崩山漂石而未已昔李牧备边日以牛酒享士士皆乐为一战而牧屡抑止之至其不可禁遏而始奋威并出若不得已而后从之是以一战而破强胡今我食既足我威既盛我怒既深我师边逸我守既坚我气既锐则是周悉万全而所谓不可胜者既在于我矣由是我足则虏日以匮我盛则虏日以衰我怒则虏日以曲我逸则虏日以劳我坚则虏日以虚我锐则虏日以钝索情较计必将疲罢奔逃然后用奇设伏悉师振旅出其所不趋趋其所不意迎邀夹攻首尾横击是乃以足当匮以盛敌衰以怒加曲以逸击劳以坚破虚以锐攻钝所谓胜于万全立于不败之地而不失敌之败者也右臣所陈非有奇特出人之见固皆兵家之常谈今之为将者之所共见也但今边关将帅虽或知之而不能行类皆视为常谈漫不加省势有所轶则委于无可柰何事惮烦难则为因循苟且是以玩习弛废一至于此　陛下不忽其微乞　勅兵部将臣所奏熟议可否转行提督等官即为斟酌施行毋使视为虚文务欲责以实効庶于军机必有少补臣不胜为　国惓惓之至<br />

                    <br>
                        <br />
○乞养病疏　【十五年八月时官刑部主事】<br />
<br />
臣原籍浙江绍兴府余姚县人由弘治十二年二甲进士弘治十三年六月除授前职弘治十四年八月奉　命前往直隶淮安等府会同各该廵按御史审决重囚已行遵奉　奏报外切缘臣自去岁三月忽患虚弱咳嗽之疾剂灸交攻入秋稍愈遽欲谢去药石医师不可以为病根既植当复萌芽勉强服饮颇亦臻效及奉　命南行渐益平复遂以为无复他虑竟废医言捐弃药饵冲冒风寒恬无顾忌内耗外侵旧患乃作及事竣北上行至扬州转增烦热迁延三月尫羸日甚心虽恋　阙势不能前追诵医言则既晚矣先民有云忠言逆耳利于行良药苦口利于病臣之致此则是不信医者逆耳之言而畏难苦口之药之过也今虽悔之其可能乎臣自惟田野竖儒粗通章句遭遇　圣明窃禄部署未效荅于涓埃惧遂填于沟壑蝼蚁之私期得暂离职任投养幽闲苟全余生庶申初志伏望　圣恩垂悯乞　敕吏部容臣暂归原籍就医调治病痊之日仍赴前项衙门办事以图补报臣不胜迫切愿望之至<br />
<br />
○乞　宥言官去权奸以章　圣德疏　【正德元年时官兵部主事】<br />
<br />
臣闻君仁则臣直大舜之所以圣以能隐恶而扬善也臣迩者窃见　陛下以南京户科给事中戴铣等上言时事特　敕锦衣卫差官校拿解赴京臣不知所言之当理与否意其间必有触冒忌讳上干雷霆之怒者但以铣等职居谏司以言为责其言而善自宜嘉纳施行如其未善亦宜包容隐覆以开忠谠之路乃今赫然下令远事拘囚在　陛下之心不过少示惩创使其后日不敢轻率妄有论列非果有意怒绝之也下民无知妄生疑惧臣切惜之今在廷之臣莫不以此举为非宜然而莫敢为　陛下言者岂其无忧国爱君之心哉惧　陛下复以罪铣等者罪之则非惟无补于国事而徒足以增　陛下之过举耳然则自是而后虽有上关　宗社危疑不制之事　陛下孰从而闻之　陛下聪明超绝苟念及此宁不寒心况今天时冻冱万一差去官校督束过严铣等在道或致失所遂填沟壑使　陛下有杀谏臣之名兴羣臣纷纷之议其时　陛下必将追咎左右莫有言者则既晚矣伏愿　陛下追收前旨使铣等仍旧供职扩太公无我之仁明改过不吝之勇　圣德昭布远迩人民胥悦岂不休哉臣又惟君者元首也臣者耳目手足也　陛下思耳目之不可使壅塞手足之不可使痿痹必将恻然而有所不忍臣承乏下僚僭言实罪伏覩　陛下明旨有政事得失许诸人直言无隐之条故敢昧死为　陛下一言伏惟俯垂宥察不胜干冒战栗之至<br />
<br />
○自劾乞休疏　【十年时官鸿胪寺卿】<br />
<br />
臣由弘治十二年进士历任今职盖叨位窃禄十有六年中间鳏旷之罪多矣迩者　朝廷举考察之典拣汰群僚臣反顾内省点检其平日正合摈废之列虽以阶资稍崇偶幸漏网然其不职之罪臣自知之不敢重以欺　陛下况其气体素弱近年以来疾病交攻非独才之不堪亦且力有不任夫幸人之不知而鼠窜苟免臣之所甚耻也淑慝混淆使劝惩之典不明臣之所甚惧也伏惟　陛下明烛其罪以之为显罪使天下晓然知不肖者之不得以幸免臣之愿死且不朽若从末减罢归田里使得自附于乞休之末臣之大幸亦死且不朽臣不胜惶恐待罪之至<br />
<br />
○乞养病疏　【十年八月】<br />
<br />
顷者臣以　朝廷举行考察自陈不职之状席藁待罪其时臣疾已作然不敢以疾请者人臣鳏旷废职自宜摈逐以彰　国法疾非所言矣　陛下宽恩曲成留使供职臣虽冥顽亦宁不知感激自奋及其壮齿陈力就列少效犬马然臣病浸气弱力不能从其心臣自往岁投窜荒夷往来道路前后五载蒙犯瘴雾魑魅之与游蛊毒之与处其时虽未即死而病势因仍渐肌入骨日以深积后值　圣恩汪濊掩瑕纳垢复玷清班收敛精魂旋回光泽其实内病潜滋外强中稿顷来南都寒暑失节病遂大作且臣自幼失母鞠于祖母岑今年九十有六耄甚不可迎侍日夜望臣一归为诀臣之疾痛抱此苦怀万无生理　陛下至仁天覆惟恐一物不遂其生伏乞放臣暂回田里就医调治使得目见祖母之终臣虽殒越下土永衔犬马帷盖之恩倘得因是苟延残喘复为完人臣齿未甚衰暮犹有图効之日臣不胜恳切愿望之至<br />
<br />
○谏迎佛疏　【稿具未上】<br />
<br />
臣自七月以来切见道路流传之言以为　阰下遣使外夷远迎佛教群臣纷纷进　谏皆斥而不纳臣始闻不信既知其实然独窃喜幸以为此乃　陛下圣智之开明善端之萌蘖群臣之谏虽亦出于忠爱至情然而未能推原　陛下此念之所从起是乃为善之端作圣之本正当将顺扩充遡流求原而乃狃于世儒崇正之说徒尔纷争力沮宜乎　陛下之有所拂而不受忽而不省矣愚臣之见独异于是乃惟恐　陛下好佛之心有所未至耳诚使　陛下好佛之心果已真切恳至不徒好其名而必务得其实不但好其末而必务求其本则尧舜之圣可至三代之盛可复矣岂非天下之幸　宗社之福哉臣请为　陛下言其好佛之实　陛下聪明圣知昔者青宫固已播传四海即位以来偶值多故未暇讲求五帝三王神圣之道虽或时御　经筵儒臣进说不过日袭故事就文敷衍立谈之间岂能遽有所开发　陛下听之以为圣贤之道不过如此则亦有何可乐故渐移志于骑射之能纵心于游观之乐盖亦无所用其聪明施其才力而偶托寄于此　陛下聪明岂固遂安于是而不知此等皆无益有损之事也哉驰逐困惫之余夜气清明之际固将厌倦日生悔悟日切而左右前后又莫有以神圣之道为　陛下言者故遂远思西方佛氏之教以为其道能使人清心绝欲求全性命以出离生死又能慈悲普爱济度群生去其苦恼而跻之快乐今灾害日兴盗贼日炽财力日竭天下之民困苦已极使诚身得佛氏之道而拯救之岂徒息精养气保全性命岂徒一身之乐将天下万民之困苦亦可因是而苏息故遂特降　纶音发币遣使不惮数万里之遥不爱数万金之费不惜数万生灵之困毙不厌数年往返之迟久远迎学佛之徒是盖　陛下思欲一洗旧习之非而幡然于高明光大之业也　陛下试以臣言反而思之　陛下之心岂不如此乎然则　圣知之开明善端之萌蘖者亦岂过为谀言以佞　陛下哉　陛下好佛之心诚至则臣请毋好其名而务得其实毋好其末而务求其本　陛下诚欲得其实而求其本则请毋求诸佛而求诸圣人毋求诸外夷而求诸中国此又非臣之苟为游说之谈以诳　陛下臣又请得而备言之夫佛者夷狄之圣人圣人者中国之佛也在彼夷狄则可用佛氏之教以化导愚顽在我中国自当用圣人之道以参赞化育犹行陆者必用车马渡海者必以舟航今居中国而师佛教是犹以车马渡海虽使造父为御王良为右非但不能利涉必且有沉溺之患夫车马本致远之具岂不利器乎然而用非其地则技无所施　陛下若谓佛氏之道虽不可以平治天下或亦可以脱离一身之生死虽不可以参赞化育而时亦可以导群品之嚣顽就此二说亦复不过得吾圣人之余绪　陛下不信则臣请比而论之臣亦切尝学佛最所尊信自谓悟得其蕴奥后乃窥见圣道之大始遂弃置其说臣请母言其短言其长者夫西方之佛以释迦为最中国之圣人以尧舜为最臣请以释迦与尧舜比而论之夫世之最所崇慕释迦者莫尚于脱离生死超然独存于世今佛氏之书具载始末谓释迦住世说法四十余年寿八十二岁而没则其寿亦诚可谓高矣然舜年百有十岁尧年一百二十岁其寿比之释迦则又高也佛能慈悲施舍不惜头目脑髓以救人之急难则其仁爱及物亦诚可谓至矣然必苦行于雪山奔走于道路而后能有所济若尧舜则端拱无为而天下各得其所惟克明峻德以亲九族则九族既睦平章百姓则百姓昭明协和万邦则黎民于变时雍极而至于上下草木鸟兽无不咸若其仁爱及物比之释迦则又至也佛能方便说法开悟群迷戒人之酒止人之杀去人之贪绝人之嗔其神通妙用亦诚可谓大矣然必耳提面诲而后能若在尧舜则光被四表格于上下其至诚所运自然不言而信不动而变无为而成盖与天地合其德与日月合其明与四时合其序与鬼神合其吉凶其神化无方而妙用无体比之释迦则又大也若乃诅呪变幻眩怪捏妖以欺或愚冥是故佛氏之所深排极诋谓之外道邪魔正与佛道相反者不应好佛而乃好其所相反求佛而乃求其所排诋者也　陛下若以尧舜既没心欲求之于彼则释迦之亡亦已久矣若谓彼中学佛之徒能传释迦之道则吾中国之大顾岂无人能传尧舜之道者乎　陛下未之求耳　陛下试求大臣之中苟其能明尧舜之道者日日与之推求讲究乃必有能明神圣之道致　陛下于尧舜之域者矣故臣以为　陛下好佛之心诚至则请毌好其名而务得其实毌好其末而务求其本务得其实而求其本则请毌求诸佛而求诸圣人毌求诸夷狄而求诸中国者果非妄为游说之谈以诳　陛下者矣　陛下而果能以好佛之心而好圣人以求释迦之诚而求诸尧舜之道则不必涉数万里之遥而西方极乐只在目前则不必縻数万之费毙数万之命历数年之久而一尘不动弹指之间可以立跻圣地神通妙用随形随足此又非臣之缪为大言以欺　陛下必欲讨究其说则皆凿凿可证之言孔子云我欲仁斯仁至矣一日克已复礼而天下归仁孟轲云人皆可以为尧舜岂欺我哉　陛下反而思之又试以询之大臣询之群臣果臣言出于虚缪则甘受欺妄之戮臣不知　讳忌伏见　陛下善心之萌不觉踊跃喜幸辄进其将顺扩充之说惟　陛下垂察则　宗社幸甚天下幸甚万世幸甚臣不胜祝望恳切殒越之至专差舍人某具疏奏上以　闻<br />
<br />
○辞新任乞以旧职致仕疏　【十一年十月时升南贑佥都御史】<br />
<br />
臣原任南京鸿胪寺卿去岁四月尝以不职自劾求退后至八月又以旧疾交作复乞　天恩放回调理皆未蒙　准允黾勉尸素因循日月至今年九月十四日忽接吏部咨文蒙　恩升授前职闻　命惊惶感泣之余莫知攸措窃念臣才本庸劣性复迂疏兼以疾病多端气体羸弱待罪鸿胪闲散之地犹惧不称况兹廵抚重任其将何才以堪夫因才器使　朝廷之大政也量力受任人臣之大分也膴仕显官臣心岂独不愿一时贪幸苟受后至溃政偾事臣一身戮辱亦奚足惜其如　陛下之事何况臣疾病未已精力益衰平居无事尚尔奄奄军旅驱驰岂复堪任臣在少年粗心浮气狂诞自居自后涉历渐久稍知惭沮逮今思之悔创靡及人或未考其实臣之自知则既审矣又何敢崇饰旧恶以误　国事伏愿　陛下念　朝廷之大政不可轻地方之重寄不可苟体物情之有短长悯凡愚之所不逮别选贤能委以兹任悯臣之愚不加谪逐容令仍以鸿胪寺卿退归田里以免负乘之诛臣虽颠殒敢忘衔结臣自幼失慈鞠于祖母岑今年九十有七旦暮思臣一见为诀去岁乞休虽迫疾病实亦因此臣敢辄以蝼蚁苦切之情控于　陛下冀得便道先归省视岑疾少伸反哺之私以俟矜允之　命臣衷情迫切不自知其触昧条宪臣不胜受　恩感激渎冒战惧哀恳祈望之至<br />
<br />
○谢　恩疏　【十二年正月二十六日】<br />
<br />
臣原任南京鸿胪寺卿正德十一年九月十四日准吏部咨为缺官事该部题奉　圣旨王守仁升都察院左佥都御史廵抚南贑汀漳等处地方写　敕与他钦此钦遵臣自以菲才多病惧不胜任以致偾事当具本乞　恩辞免容令原职致仕随于十月二十四日节该钦奉　敕谕尔前去廵抚江西南安贑州福建汀州漳州广东南雄韶州惠州潮州各府及湖广郴州地方抚安军民修理城池禁革奸弊一应地方贼情军马钱粮事宜小则径自区画大则奏请定夺钦此钦遵外十一月十四日续准兵部咨为紧急贼情事内开都御史文森迁廷误事见奉　敕书切责乃敢托疾避难奏回养病见今盗贼刼掠民遭荼毒万一王守仁因见地方有事假托辞免不无愈加误事该本部题奉　圣旨既地方有事王守仁着上紧去不许辞避迟误钦此间报忧惭不遑宁处一面扶疾候　旨至浙江杭州府地方于十二月初二日复准吏部咨该臣　奏为乞　恩辞免新任仍照旧职致仕事奏奉　圣旨王守仁不准休致南贑地方见今多事着上紧前去用心廵抚钦此备咨到臣感　恩惧罪之余不敢冒昧复　请随于本月初三日起程至次年正月十六日已抵贑州接管廵抚外伏念臣气体羸弱质性迂疏聊为口耳之学本非折冲之才鸿胪闲散尚以疾病而不堪廵抚繁难岂其精力之可任但前官以辞疾招议适踵效尤之嫌而　圣旨以多事为言恐蹈避难之罪遂尔冒于负乘不暇虞于覆餗黾勉莅事忽已踰旬受　恩思效每废寝食顾兵粮耗竭之余加之以师旅而盗贼残破之后方苦于疮痍尚尔一筹之未展敢云期月而可观况炎毒旧侵惧复中于瘴疠尫衰日积忧不任于驱驰心有余而才不逮足欲进而力不前徒切感　恩之报莫申效死之诚臣敢不勉其智之所不足竭砥砺于已尽其力之所可为付利钝于天亮无补于河岳亦少致其涓埃稍俟狐鼠巢穴之乎终遂麋鹿山林之请臣不胜受　恩感激<br />
<br />
○给由疏　【十二年二月二十五日】<br />
<br />
臣见年四十六岁系浙江绍兴府余姚县民籍由进士弘治十三年二月内除授刑部云南清吏司主事弘治十五年八月内告回原籍养病弘治十七年七月内病痊赴部改除兵部武选清吏司主事正德元年十二月内为宥言官去权奸以彰　圣德事蒙　恩降授贵州龙场驿驿丞正德五年三月内蒙升江西吉安府庐陵县知县本年十月内升南京刑部四川清吏司主事正德六年正月内调吏部验封清吏司主事本年十月内升本部文选清吏司员外郎正德七年三月内升本部考功清吏司郎中本年十二月初八日蒙升南京太仆寺少卿正德八年十月二十二日到任至正德九年四月二十一日止历俸六个月本日接到吏部札付蒙升南京鸿胪寺卿本月二十五日到任至正德十一年九月十四日止连闰历俸二十九个月零二十日本日准吏部咨蒙　恩升都察院右佥都御史廵抚南贑汀漳等府于正德十二年正月十六日前到地方行事支俸起扣至本月二十五日止又历俸十日连前共辏历俸三十六个月三年考满例应给由缘臣系廵抚官员见在福建漳州等府地方督调官军夹剥漳甫等处流贼未敢擅离缘系三年给由事理为此具本奏　闻<br />
<br />
○参失事官员疏　【十二年三月十五日】<br />
<br />
据江西按察司整饰兵备带管分廵岭比道副使杨璋呈据贑州府信丰县及信丰守御千户所各报称正德十二年二月初七日有龙南强贼突来地名崇仙屯札已经差委兴国县义民萧承会同信丰龙南官兵相机剿捕续据申报强贼突来本县小河住札离县约有四十余里乞要发兵策应又据申报本月初九日有龙南流贼六百余人突至城下除严督军兵固守城池缘本所县无兵御敌诚恐前贼攻城卒难止遏乞调峯山弩手并该县兵夫救护又经差委南安府经历王祚南康县县丞舒富统领弩手杀手前去约会二县掌印官并领兵官相机攻园去后续据县丞舒富呈本月初十日蒙委统领杀手陈礼鲂打手吴尚能等兵五百名经历王祚义民萧承统领峯山加善双秀弩手各三百名先后到于信丰县会剿至十一日止有该所管屯千户林节带兵四十余名出城据乡导马客等报称止有强贼六百余人在地名花园屯札当同各官将兵分布札定只见前贼一阵止有百十余徒先出有前哨义民萧承领兵就与敌杀斩获贼级四颗夺获白旗一面顷刻众贼出营分为三哨约有二千余徒瞰知龙南反招贼首黄秀魁紏合广东龙川县浰头贼首池大鬓贼首池大安新总并池大升共为一阵贼首杨金巢自为一阵势甚猖獗卑职督统本哨兵快奋勇交锋杀死贼徒二十余人不意贼众一涌前冲杀手陈礼鲂百长锺德升等见势难当俱各不听约束先行漫散有南康县报効义士杨习举等仍与前贼死敌不退俱被戮伤身死及有经历王祚上马王便亦被执去贼势得胜仍要敢城随与萧承林节等收集众兵退至南营山把截遇蒙本道亲临该县督剿各贼闻知退至牛州离城少远至十二日前贼差人告招十三日蒙本首差萧承前去招抚就将经历王祚放回贼往原巢去讫等因到道备呈到臣随据龙南县知县卢凤呈称本县捕盗主簿周政会同镇抚刘镗千户洪因统领机兵旗军于本月十八日前去信丰县截捕探得强贼池大鬓黄秀魁等从鸦鹊隘越过安远县住札本职督兵追截前贼已往广东龙州县复回原巢浰头去讫据安远县知县刘瑀禀称于本月十九日统领水元大石等保民兵弩手前去龙泉等保截剿各贼遯回原巢去讫难以穷追以此掣兵回县缘由查得先据该道及信丰县所各禀报前事已经批仰该道兵备等官急调招抚义官叶芳协同石背兵夫断贼归路及调峯山弩手与南康打手人等责委县丞舒富统领前后夹击又看得此贼既离巢宂利在速战仍仰该府急行所属邻近官司俱要乘险设伏厚集以待及于各乡村往来路径多张疑兵使贼不敢轻易奔突仍调安远县知县刘瑀星夜起集水元大石等保民兵一千横接龙南邀其不备若贼犹屯信丰急自龙南直趋浰头捣其巢宂贼进无所获退无所处不过旬日可以坐擒仰各遵照施行去后今据前因参看得县丞舒富承委督剿不能相度机宜轻率骤进以致杀伤兵快原其心虽出奋勇责以师律均为败事经历王祚临阵溃奔为贼所执后虽幸免终系失机信丰所县知县黄天爵千户郑铎廵捕副千户朱诚惟知固城自守不肯发兵应援龙南知县庐凤捕盗主簿周政堤备镇抚刘镗千户洪恩地当关隘正可防遏坐视前贼往来畧不出兵邀击千户林节即其兵力之寡似难全责究其失律之罪亦宜分受安远县知县刘瑀承调追袭缓不及事俱属违法南康县百长锺德升等临敌不前故违约束先行溃散失误军机应合处以军法该道兵备副使杨璋守备都指挥同知王泰俱属提督欠严但杨璋往来调度卒能招抚前贼计其功劳可以赎罪及招广东龙川县掌印捕盗等官明知首贼池大鬓等在彼地方为巢却亦不行时尝廵还纵其过境刼掠又各不行乘机追捕俱属故违所据前项失事官员俱合遵奉　敕谕事理即行提问但前项贼徒拥众数千变诈百出今虽阳受招抚其实阴怀异图况其党与根连三省万一乘间复出为患必大正系紧关用人堤备之际除将百长锺德升等查勘的确处以军法及方面军职另行参究外其余前项各官且量加督责姑令戴罪堤备各自相机行事勉图后功以赎前罪仍一面委官前去信丰县地方查勘前项杀死兵快数目及有无隐匿别项事情另行参　奏缘系地方紧急贼情及参失事官员事理未敢擅便为此具本请　旨<br />

                    <br>
                        <br />
○闽广捷音疏　【十二年五月初八日】<br />
<br />
据福建按察司整饰兵备兼管分廵漳南道佥事胡琏呈会同分守右参政艾洪经理军务左参政陈策副使唐泽将令都指挥佥事李胤督据河头等哨委官指挥徐麒知县施祥知事曾瑶等呈称各职统领军兵五千余人进至长富村等处见得贼众地险巢宂数多兼且四路装伏势甚猖獗克期于正德十二年正月十八日等各分哨路从长富村至阔竹洋新洋大丰五雷大小峯等处与贼交锋前后大战数合擒斩首从贼犯黄烨等共计四百三十二名颗俘获贼属一百四十六名口烧毁房屋四百余间夺获马牛等项被贼杀死老人许六打手黄富璘等六名余贼俱各奔聚象湖山拒守各职又统官兵追至莲花石与贼对札诚恐贼众我寡呈乞添兵策应等因到道行据大溪哨指挥高伟呈报统兵约会莲花石官兵攻打象湖山适遇广东委官指挥王春等领兵亦至彼境大伞地方卑职与指挥覃桓县丞纪镛领兵前去会剿不意大伞贼徒突出卑职等奋勇抵战覃桓纪镛马陷深泥与军人易成等七名兵快李崇静等八名俱被戳伤身死卑职亦被戳二鎗势难抵敌只得收兵暂回听候缘象湖山系极高绝险自来官兵所不能攻今贼势日益若不添调狼兵稍俟秋冬会举夹攻恐生他变通行呈禀问续奉本院纸牌为进兵方畧事备行各职遵奉密谕佯言犒众退师俟秋再举密切部勒诸军乘懈奋击依蒙密差义官曾崇秀爪探虚实乘贼怠弛会选精兵一千五百名当先重兵四千二百名继后分作三路各职统领俱于二月十九日夜衔枚直趋三路并进直捣象湖山夺其隘口各贼虽已失险但其间贼徒类皆骁勇精悍犹能凌堑绝谷超跃如飞复据上层峻险四面飞打衮木礧石以死拒敌我兵奋勇鏖战自辰至午呼声震天撼摇山谷三司所发奇兵复从间道皷噪突登贼始惊溃大败我兵乘胜追杀擒斩大贼首黄猫狸游四并广东大贼首萧细弟郭虎等二百九十一名颗俘获贼属一百三十三名口其间坠崖墯壑死者不可胜计夺回水黄牛赃银鎗刀等物烧毁房屋五百余间余贼溃散复入流恩山冈等巢与诸贼合势亦被各贼杀死头目赖颐打手杨缘等一十四名次早各职分兵追剿指挥高伟推官胡宁道亦由大丰领兵来会仍与前贼交锋大战擒斩首从贼犯巫姐旺等一百六十三名颗俘获贼属一百六名口余贼败走各又遯入广东交界黄蜡溪上下樟溪大山去讫又据金丰三团哨委官指挥王铠李诚通判龚震等各呈称贼首詹师富等恃居可塘洞山寨聚粮守险势甚强固各职依奉会议分兵五路连日攻打生擒大贼首詹师富江嵩范克起罗招贤等四名余贼败走复入竹子洞等处大山啸聚随又分兵追袭与贼连战擒首从贼犯范兴长等二百三十五名颗俘获贼属八十二名口夺回被虏男妇五名口夺获马牛等物亦被各贼杀死老人胡文政一名戳伤乡夫叶永旺等五名又据指挥徐麒等呈称黄蜡溪上下漳溪与广东饶平县并本省永定县山界相连遵依约会广东官兵并金丰哨指挥韦鉴大溪哨推官胡宁道等于三月二十一日子时发兵齐至黄蜡广东义民饶四等领兵亦至会合我兵三路进攻贼出拒战甚锐我兵奋勇大噪而前擒斩首从贼犯温宗富等九十一名颗俘获贼属一十三名口余贼败走各兵乘胜追至赤石岩仍与大战良久贼复大败又擒斩首从贼犯游宗成等一百四十六名颗俘获贼属九十名口又据中营委官指挥张钺百户吕希良等呈称领兵追赶黄蜡溪等处逃贼至地名陈吕村遇贼拒战当阵擒斩首从贼犯朱老叔等六十六名颗俘获贼属八名口各另呈解到道转解审验纪功外续据委官知府锺湘呈称蒙调官兵先后两月之间攻破长富村等处巢宂三十余处擒斩首从贼犯一千四百二十余名颗俘获贼属五百七十余名口夺回被虏男妇五名口烧毁房屋二千余间夺获牛马赃仗无算即今胁从余党悉愿携带家口出官投首听抚安插本职遵照兵部　奏行勘合并廵抚都察院节行案牌事理出给告示发委知县施祥县丞余道招抚胁从贼人朱宗玉翁景璘等一千二百三十五名家口二千八百二十八名口俱经审验安插复业缘由呈报到道转呈到臣及据广东按察司分廵岭东道兵备佥事等官顾应祥等会呈遵依本院案验委官统领军兵会同福建克期进剿随奉本院进兵方畧当即遵依扬言班师一面出其不意从牛皮石岭脚隘等处分为三哨鼓噪并进贼瞻顾不暇望风瓦解节据指挥杨昂王春通判徐玑陈策义宫余黄孟等各报称于本年正月二十四等日克破古村木窖禾村大水山柘林等巢生擒大贼首张大背刘乌嘴萧干爻范端萧玉即萧五显蓟钊苏瑢赖隆等并擒斩首从贼犯乘胜前进会同福建官军克期夹攻间探知大伞贼徒溃围杀死指挥覃桓县丞纪镛等情当即进兵策应各贼畏我兵势烧巢奔走生擒贼首罗圣钦余贼退入箭灌大寨合势乘险并力拒敌蒙委知县张戬督同指挥张天杰分哨由别路进兵攻破白土村赤石岩等巢直捣箭灌大寨诸贼迎战我兵奋勇合击遂破箭灌当阵斩获首从贼犯共计二百二十四名颗俘获贼属八十四名口及牛马赃仗等物各寨贼党闻风奔窜已散复聚愈相连结各设机险以死拒守各职统兵分兵并进于三月二十等日攻破水竹大重坑苦宅溪靖泉溪白罗南山等巢直捣洋竹洞三角湖等处前后大战十余生擒贼首温火烧张大背雷振蔡晟赖英等并擒斩贼犯共一千四十八名颗俘获贼属八百三十八名口夺获马牛赃银铜钱衣布器仗蕉纱等物前后共计生擒大贼首一十四名擒斩贼犯一千二百五十八名颗俘获贼属九百二十二名口夺获水黄牛马一百三十九头匹赃仗衣布等物共二千一百五十七件疋葛蕉纱九十六斤一两赃银三十二两四钱八分铜钱一百四十二文各开报到道收审缘由呈报前来卷查先为急报贼情事准兵部咨该本部题已经福建广东总镇廵按等衙门都御史陈金御史胡文静等会议区画各该守廵兵备等官钦遵整备粮饷起调军兵约会进剿间臣于本年正月十六日始抵贑州地方行事先于本月初三日于南昌地方据两省各官呈禀师期不同事体参错诚恐彼此推调致误军机当臣备遵该部咨来事理具开进兵方畧行仰各官协同上紧密切施行去后续据福建右参政等官艾洪等会呈指挥覃桓县丞纪镛被大伞贼众突出马陷深泥被伤身死及据各哨呈称贼寨险恶天气渐暄我兵遭挫贼势日甚乞要奏添狼兵候秋再举备呈到臣参看得各官蝢兵不进致此败衄显是不奉节制故违方畧及照奏调狼兵非惟日久路遥缓不及事兼恐师老财费别生他虞且胜败由人兵贵善用当此挫折各官正宜协愤同奋因败求胜岂可辄自退阻倚调狼兵坐失机会臣当日即自贑州起程亲率诸军进屯长汀上坑等处一面督令各官密照方略火速进剿立功自赎敢有支吾推调定以军法论处一面查勘失事缘由另行参奏间随据各呈捷音到臣参照闽广贼首詹师富温火烧等恃险从逆已将十年党恶聚徒动以万计鼠狐得肆跳梁蛇豕渐无纪极刼剽焚驱数郡遭其荼毒转输征调三省为之骚然臣等奉行诛剿三月之内遂克歼取渠魁扫荡巢宂百姓觧倒悬之苦列郡获再生之安此非　朝廷威德庙堂成算何以及此及照福建领兵各官始虽疏于警备稍损军威终能戮力协谋大致克捷论过虽有计功亦多其间福建如佥事胡琏参政陈策副使唐泽知府锺湘广东如佥事顾应祥都指挥佥事杨懋知县张戬才调俱优劳勚尤着伏乞俯从惟重之典以作敢威之风除将二省兵快量留防守其余悉令归农及将功次另行勘报外原系捷音事理为此具本题　奏<br />
<br />
○申明赏罚以厉人心疏　【十二年五月初八日】<br />
<br />
据江西按察司整饰兵备带管分廵岭北道副使杨璋呈伏覩　大明律内该载失误军事条领兵官已承调遣不依期进兵策应若承差告报军期而违限因而失误军机者并斩从军违期条若军临敌境托故违期三日不至者斩主将不固守条官军临阵先退及围困敌城而逃者斩此皆罚典也及查得原拟直隶山东江西丢处征剿流贼升赏事例一人并二人为首就阵擒斩以次剧贼一名者五两二名者十两三名者升实授一级不愿者赏十两阵亡者升一级俱世袭不愿者赏十两擒斩从贼六名以上至九名者止升实授二级余功加赏不及六名除升一级之外扣算赏银三人四人五人以上共擒斩以次剧贼一名者赏银十两均分从贼一名者赏五两均分领军把摠等官自斩贼级不准升赏部下获功七十名以上者升署一级五百名者升实授一级不及数者量赏一人捕获从贼一名者赏银四两二名者赏八贵三名者升一级以次剧贼一名者升署一级俱不准世袭不愿者赏五两此皆赏格也赏罚如此宜乎人心激劝功无不立然而有未能者盖以赏罚之典虽备然罚典止行于参提之后而不行于临阵对敌之时赏格止行于大军征剿之日而不行于寻常用兵之际故也且以岭北一道言之四省连络盗贼渊薮近年以来如贼首谢志珊高快马黄秀魁池大鬓之属不时攻城掠乡动辄数千余徒每每督兵追剿不过遥为声势俟其觧围退散卒不能取决一战者以无赏罚为之激劝耳合无申明赏罚之典今后但遇前项贼情领兵官不拘军卫有司所领兵众有退缩不用命者许领兵官军前以军法从事领兵官不用命者许总统兵官军前以军法从事所统兵众有能对敌擒斩功次或赴敌阵亡从实开报覆勘是实转达奏闻一体升赏至若生擒贼徒鞫问明白实时押赴市曹斩首示众庶使人知警畏亦与见行事例决不待时无相悖戾如此则赏罚既明人心激励盗贼生发得以实时扑灭粮饷可省事功可见矣具呈到臣卷查三省盗贼二三年前总计不过三千有余今据各府州县兵备守备等官所报已将数万盖已不啻十倍于前臣尝深求其故询诸官僚访诸父老采诸道路验诸田野皆以为盗贼之日滋由于招抚之太滥招抚之太滥由于兵力之不足兵力之不足由于赏罚之不行诚有如副使杨璋所议者臣请因是为　陛下畧言其故盗贼之性虽皆凶顽固亦未尝不畏诛讨夫惟为之而诛讨不及又从而招抚之然后肆无所忌盖招抚之议但可偶行于无辜胁从之民而不可常行于长恶怙终之寇可一施于回心向化之徒而不可屡施于随招随叛之党南贑之盗其始也被害之民恃官府之威令犹或聚众而与之角鸣之于官而有司者以为既招抚之则皆置之不问盗贼习知官府之不彼与也益从而雠胁之民不任其苦知官府之不足恃亦遂靡然而从贼由是盗贼益无所畏而出劫日频知官府之必将已招也百姓益无所恃而从贼日众知官府之必不能为己地也夫平良有冤苦而伸而盗贼乃无求不遂为民者困征输之剧而为盗者获犒赏之勤则亦何苦而不彼从乎是故近贼者为之战守远贼者为之乡导处城郭者为之交援在官府者为之间谍其始出于避祸其卒也从而利之故曰盗贼之日滋由于招抚之太滥者此也夫盗贼之害神怒人怨孰不痛心而独有司者必欲招抚之亦岂得已哉诚使强兵悍卒足以歼渠魁而荡巢宂则百姓之愤雪地方之患除功成名立岂非其所欲哉然而南贑之兵素不练养类皆脆弱骄惰每遇征发追呼拘摄旬日而始集约束赍遣又旬日而始至则贼已稇载归巢矣或犹遇其未退望贼尘而先奔不及交锋而已败以是御寇犹驱群羊而攻猛虎也安得不以招抚为事乎故凡南贑之用兵不过文移调遣以苟免坐视之罚应名剿捕聊为招抚之媒求之实用断有不敢何则兵力不足则剿捕未必能克剿捕不克则必有失律之咎则必征调日繁督责日至紏举纶劾者四面而起往往坐视而至于落职败名者有之招抚之策行则可以安居而无事可以无调发之劳可以无戴罪杀贼之责无地方多事不得迁转之滞夫如是孰不以招抚为得计是故宁使百姓之荼毒而不敢出一卒以抗方张之虏宁使孤儿寡妇之号哭颠连疾苦之无告而不敢提一旅以忤反招之贼盖招抚之议其始也出于不得已其卒也遂守以为常策故曰招抚之太滥由于兵力之不足者此也古之善用兵者驱市人而使战收散亡之卒以抗强虏今南赣之兵尚足以及数千岂尽无可用乎然而金之不止鼓之不进未见敌而亡不待战而北何者进而效死无爵赏之劝退而奔逃无诛戮之及则进有必死而退有幸生也何苦而求必死乎吴起有云法令不明赏罚不信虽有百万何益于用凡兵之情畏我则不畏敌畏敌则不畏我今南赣之兵皆畏敌而不畏我欲求其用安可得乎故曰兵力之不足由于赏罚之不行者此也今　朝廷赏罚之典固未尝不具但未申明而举行耳古者赏不踰时罚不后事过时而赏与无赏同后事而罚与不罚同况过时而不赏后事而不罚其亦何以齐一人心而作兴士气是虽使韩白为将亦不能有所成况如臣等腐儒小生才识昧劣而素不知兵者亦复何所冀乎议者以南赣诸处之贼连络数万蟠据四省非奏调狼兵大举夹攻恐不足以扫荡巢宂是固一说也然臣以为狼兵之调非独所费不赀兼其所过残掠不下于盗大兵之兴旷日持久声势彰闻比及举事诸贼渠魁悉已迯遯所可得者不过老弱胁从无知之氓于是乎有横罹之惨于是乎有妄杀之弊班师未几而山林之间复已呼啸成群此皆往事之已验者臣亦近拣南贑之精锐得二千有余部勒操演畧有可观诚使得以大军诛讨之赏罚而行之平时假臣等以便宜行事不限以时而惟成功是责则比于大军之举臣窃以为可省半费而收倍功臣请以近事证之臣于本年正月十五日抵赣卷查兵部所咨申明律例今后地方但有草贼生发事情紧急该管官司即便依律调拨官军乘机剿捕应合会捕者亦就调发策应但系军情火速差人申奏敢有迟延隐匿廵抚廵按三司官即便参问依律罢职充军等项发落虽不系聚众草贼但系有名强盗肆行劫掠贼势凶恶或白昼拦截或明火持杖不拘人数多少一面设法缉捕实时差人申报合干上司并具申本部知会处置如有仍前朦胧隐蔽不即申报以致聚众滋蔓贻患地方从重参究决不轻贷等因题奉　钦依备行前来时以前官久缺未及施行臣即刊印数千百纸通行所属布告远近未及一月而大小衙门以贼情来报者接踵亦遂屡有斩获一二人或五六人七八人者何者兵得随时调用而官无观望掣肘则自然无可推托逃避思効其力由此言之律例具存前此惟不申明而举行耳今使赏罚之典悉从而申明之其获效亦未必不如是之速也伏望　皇上念盗贼之日炽哀民生之日蹙悯地方荼毒之愈甚痛百姓冤愤之莫伸特　勑兵部俯采下议特假臣等　令旗令牌使得便宜行事如是而兵有不精贼有不灭臣等亦无以逃其死夫任不专权不重赏罚不行以致于偾军败事然后选重臣假以总制之权而往拯之纵善其后已无救于其所失矣臣才识浅昧且体弱多病自度不足以办此行从　陛下乞骸骨苟全余喘于林下但今方待罪于此心知其弊不敢不为　陛下尽言　陛下从臣之请使后来者得効其分寸收讨贼之功臣亦得以少逭死罪于万一缘系申明赏罚以励人心事理为此具本请　旨<br />

                    <br>
                        <br />
○攻治盗贼二策疏　【十二年五月二十八日】<br />
<br />
据江西按察司整饬兵备带管分廵岭北道副使杨璄呈奉臣批据南安府申大庾县报正德十二年四月内被輋贼四百余人前来打破下南等寨续被上犹横水等贼七百余徒截路打寨劫杀居民又据南康县报輋贼一伙突来龙句保虏刼居民续被輋贼三百余徒突来坊民郭加琼等家掳捉男妇八十余口耕牛一百余头又有輋贼一阵虏劫上长龙乡耕牛三百余头男妇子女不知其数又据上犹县申被横水等村輋贼紏同逃民四散虏刼人财续据三门总甲萧俊报輋贼与逃民约有数百在于地名梁滩虏牵人牛本月十六日准本县捕盗主簿利昱牒报輋贼刼打头里茶坑等处驻札未散已关统兵官县丞舒富等前去追剿贼已退回横水等巢去讫各申本院批兵备道议处回报案照四月初五日据南康府呈同前事彼时本院见在福建漳州督兵未回未知前贼向往行查未报续据龙南县禀被广东浰头等处强贼池大鬂等三千余徒突来攻围总甲王受寨所又经会委义官萧承调兵前去会剿随据本县呈前贼退去讫等因又查得先据南康县申称上犹贼首谢志珊紏合广东贼首高快马统众二千余徒攻围南康县治杀损官兵已经议委知府邢珣等查勘失事缘由呈报外续该兵部题咨廵抚都御史孙燧会同南赣都御史王守仁将前项贼犯谢志珊等量调官军设法剿捕务期尽绝应该会同两广镇廵官行事照例约会施行题奉　钦依转行查勘前贼见今有无出没及曾否集有兵粮相度机宜即今可否剿捕惟复应会两广调集军马待时而动务要查议明白处置停当具由呈报仍督各该地方牢固把截用心防守以备不虞等因随奉本院案验议照前贼连络三省盘据千里必湏三省之兵克期并进庶可成功但今湖广已有偏桥苗贼之征广东又有府江徭徸之伐虽欲约会夹攻目今已是春深雨水连绵草木茂盛非惟缓不及事抑且虚糜粮饷合无一面募兵练武防守愈严积谷贮粮军需大备告招者俯顺其情暂且招安肆恶者乘其间隙量捣其宂候三省约会停当然后大举庶有备无患事出万全通行呈详去后今奉前因随会同分守左参议黄宏守备都指挥同知王泰查勘得南安府所属大庾南康上犹三县除贼巢小者未计其大者总计三十余处有名大贼首有谢志珊志海志全杨积荣赖文英蓝瑶陈曰能蔡积昌赖文聪刘通刘受萧居谟陈尹诚简永广蔡积庆蔡西薛文高洪祥徐华张祥刘清才谭曰真苏景祥蓝清奇朱积厚黄金瑞蓝天凤蓝文亨锺鸣　锺法官王行雷明聪唐洪刘元满所统贼众约有八千余徒且与湖广之桂阳桂东鱼黄聂水老处神仙秀才等巢广东之乐昌巢宂相联盘据流刼三省为害多年赣州之龙南因与广东之龙川浰头贼巢接境被贼首池大鬓大安大升紏合龙南贼首黄秀魁赖振禄锺万光王金巢锺万贵古兴凤陈伦锺万璇杜思碧孙福荣黄万珊黄秀珏罗积善王金曾子柰王金柰王洪罗凤璇黎用璇黄本瑞郑文钺陈秀玹陈珪刘经蓝斌黄积秀等所统贼众约有五千余徒不时越境流刼信丰龙南安远等县已经夹攻三次俱被漏网所据则贼占据居民田土数十万顷杀虏人民尤难数计攻围城池敌杀官兵焚烧屋庐奸污妻女其为荼毒有不忍言神人之所共怒天讨所当必加者也今闻广湖二省用兵将毕夹攻之举亦惟其时但深山茂林东奔西窜兼之本道兵粮寡弱必湏那借京库折银三万余两动调狼兵数千前来协力约会三省并进夹攻庶可噍类无遗等因又据广东乐昌县知县李增禀称本年二月内有东山贼首高快马等八百余徒在地名柜头村行刼又据孔源县禀报贼徒千余在洲头街等处打刼备申照详及据湖广整饬郴桂等处兵备副使陈璧呈称本年二月内据黄砂保走报广东强贼三百余徒突出攻刼又据宜章所飞报乐昌县山峒苗贼二千余众出到九阳等处搜山捉人未敢又报东西二山首贼发票会集四千余徒声言要出桂阳等处攻城又报江西长流等峒輋贼六百余徒又一起四百余徒各出刼掠及据桂东县申报强贼一起七百余徒前到本县杀人祭旗捉掳男妇未敢又据桂阳县报强贼六百余徒声言要来攻寨等因各禀报到道看得前项苗贼四山会集报到之数将及万余我兵寡弱防守尚且不足敌战将何以支况郴桂所属永兴等县原无城池防守地方重计实难为处伏望轸念荼毒请军追捕等因又据郴州桂阳县申本县四面俱系贼巢正德三年以来贼首龚福全等作耕杀死守备都指挥邓旻虽蒙征剿恶党犹存正德七年兵备衙门计将贼首龚福全招抚给与冠带设为徭官贼首高仲仁李宾黎稳梁景聪扶道全刘付兴李玉景陈宾李聪曹永通谢志珊给与衣巾设为老人未及两月已出要路刼杀军民动辄百千余徒号称高快马游山虎金钱豹过天星密地蜂总兵等名目随处流刼正德十一年七月内龚福全张打旗号僭称延溪于李宾黎稳梁景聪僭称总兵都督将军名目各穿大红虏民抬轿展打凉伞摆列头踏响器其余徭贼俱乘马匹千数余徒出刼乐昌及江西南康等县拒敌官军后蒙抚谕将贼首高仲仁李宾给与冠带重设徭官未宁半月仍出前刼本年正月十六日一起八百余徒出刼乐昌县虏捉知县韩宗尧刼库刼狱又一起七百余徒打刼生员谭明浩家一起六百余徒从老虎等峒出刼一起五百余徒从兴宁等县出刼切思前贼阳从阴背随抚随叛日今徭贼万余聚集山峒声言要造吕公大车攻打州县城池官民彷徨呈乞转达请调三省官军夹剿等情各备申到臣除备行江西广东湖广三省该道守廵兵备守备等官严督各该府州县所掌印廵捕廵司把隘堤备等官起集兵快人等加谨防御相机截捕去后查得先因地方盗贼日炽民被荼毒窃计兵力寡弱既不足以防遏贼势事权轻挠复不足以齐一人心乞要申明赏罚假臣等　令旗令牌使得便宜行事庶几举动如意而事功可成已经具题间今复据各呈申前因臣等参看得前项贼徒恶贯已盈神怒人怨譬之疽痈之在人身若不速加攻治必至溃肺决肠然而攻治之方亦有二说若　陛下假臣等以赏罚重权使得便宜行事期于成功不限以时则兵众既练号今既明人知激励事无掣肘可以伸缩自由相机而动一寨可攻则攻一寨一巢可扑则扑一巢量其罪恶之浅深而为抚剿度其事势之缓急以为后先如此亦可以省供馈之费无征调之扰日剪月削使之澌尽灰灭此则如昔人拔齿之喻日渐动摇齿拔而儿不觉者也然而今此下民之情莫不欲大举夹攻以快一朝之忿盖其怨恨所激不复计虑其它必湏南调两广之狼达西调湖湘之士兵四路并进一皷成擒庶几数十年之大患可除千万人之积冤可雪然此以兵法十围五攻之例计贼二万湏兵十万日费千金殆于道路不得操事者七十万家积粟料财数月而事始集刻期举谋又数月而兵始交声迹彰闻贼强者设险以拒敌黠者挟类而深逃迨于锋刃所加不过老弱胁从且狼兵所过不减于盗转输之苦重困于民近年以来江西有姚源之役疮痍甫起福建有汀漳之寇军旅未旋府江之师方集于两广偏桥之讨未息于湖湘兼之杼轴已空种不入土而营建所输四征未已诛求之刻百出方新若复加以大兵民将何以堪命此则一拔去齿而儿亦随毙者也夫由前之说则如臣之昧劣实惧不足以堪事必择能者任之而后可若大举夹攻诚可以分咎而薄责然臣不敢以身谋而废国议惟　陛下择其可否断而行之缘系地方紧急贼情事理为此具本请旨<br />
<br />
○类奏擒斩功次疏　【十二年五月二十八日】<br />
<br />
据江西按察司整饬兵备带管分廵岭比道副使杨璋呈正德十二年二月二十等日据赣州府龙南县申总甲王受等呈蒙差各役领兵与同已招大贼首黄秀玑等前往安远截捕流贼赖振禄等行至地名湖江背不料黄秀玑反招主令伊弟黄大满黄细满等沿途打抢民财放火烧毁民人刘必甫等房屋仍与贼首赖振禄等连谋行劫本役督率兵快人等前到地名黎坑际下与贼对敌当阵杀获贼首黄秀玑黄大满黄细满黄积瑜首级四颗夺获黄黑旗二面杀死贼徒三十余名本年四月初九日又有广东浰头老贼首池大鬂串同反招贼首黄秀魁陈秀显等紏众四百余徒打劫千长何甫等家本役又率兵夫至地名陈坑水与贼交锋杀获首从贼人陈秀显等一十二颗夺获红旗一面大小黄牛五头余贼归巢去讫及据南未府申据大庾县隘长张德报称湖广桂阳县鱼黄峒輋贼首唐飞剑总兵严宗清千总赖必等紏众劫虏当起兵夫追至界首南流拗与贼对敌杀获唐飞剑严宗清首级二颗及南安县申准县丞舒富关輋贼三百余人出刼当有保长王万湖等带领乡兵擒捕杀获贼级一颗生擒贼二名夺回被虏人口三名口夺获黄牛二头各觧报到道审验明白等因又据广东按察司分廵岭南道佥事黄昭呈韶州府乳源县知县沈渊申称本年二月十八日有东山徭贼首高快马等众突来城外并附近乡村打刼欲行攻陷南城当即起集乡兵及打手民壮固守城池及相机与敌射伤贼徒三名各贼退在北城外札营随调深峒等处土兵协力奋勇与贼交锋射伤贼徒二十余名射死贼徒一十六名夺回被虏人口三十二名口又据捕盗老人梁真等杀获贼级二颗生擒贼徒一名及据乐昌县知县李增申强贼六百余徒出刼当集打手兵壮前去截捕到地名云门寺与贼交锋斩获贼级二十四颗生擒贼徒二名夺获马七匹又据曲江县徭总盘宗兴等擒获贼徒一名夺获马一匹各呈觧到道审验是实等因并据潮州府揭阳县申流贼刼长乐海丰等县黄义官等家随调兵快行至地名长门径与贼对敌擒获贼徒张宏福王本四等一十六名俘获贼妇二口及据惠州府申准捕盗通判徐玑牒称流贼一伙约有八十余徒围刼新田屯徐百户等家当督兵快打手追杀至地名马鬃径擒获贼徒杜栋等四名杀获贼级一颗又督总甲郑全等在地名葵头障擒获贼徒张仔等一十二名及千长彭伯璇等率兵擒获贼徒黄贵等一十五名杀获贼级一颗俘获贼妇一口又有总甲黄廷珠追获贼徒雷进保等八名俱解赴岭东道审验等因及据湖广郴桂等处兵备副使陈璧守备指挥同知李璋各呈广东苗贼一千余徒出刼兴宁等处当起郴州杀手令闲住千户孔世杰等管领追袭至地名大田桥遇贼当阵擒斩首从贼人庞广等三十二名颗夺获贼仗四十七件马骡五四夺回被虏人口二百五十名口并据老人刘宣等捕获贼徒雷克恕等六名俘获妇女三口申报到道审验明白各备由呈申开报到臣先为廵抚地方事节该钦奉　勑命尔廵抚江西南安赣州福建汀州漳州广东南雄韶州惠州潮州各府及湖广郴州地方但有贼盗生发即便设法剿捕钦此钦遵已经备行各道守廵兵备守备等官严督府卫所州县掌印捕盗等官起集父子乡兵及顾募打手杀手弩手人等各于贼行要路去处加谨防御遇有盗贼出没就便相机截捕获功呈报以靖地方今据各呈除行各该兵备等官将斩获贼级阅验明白发仰枭首生擒贼犯问招回报俘获贼属并牛马赃物俱变卖价银入官与器械俱贮库被虏人口给亲完聚获功人员照例量行给赏外缘系擒获功次事理为此具本题　知<br />
<br />
○添设清平县治疏　【十二年五月二十八日】<br />
<br />
据福建按察司兵备佥事胡琏呈奉本院批据漳州府呈准知府锺湘关据南靖县儒学生员张浩然等连名呈称南靖县治僻在一隅相离卢溪平和长乐等处地里遥远政教不及小民罔知法度不时刼掠乡村肆无忌惮酿成大祸今日动三军之众合二省之威虽曰歼厥渠魁扫除党类此特一时之计未为久远之规乞于河头中营处所添设县治引带汀潮喉襟清宁人烟辏集道路适均政教既敷盗贼自息考之近日龙岩添设漳平而寇盗以靖上杭添设永定而地方以宁此皆明验今若添设县治可以永保无虞等情又据南靖县义民乡老曾敦立林大俊等呈称河头地方北与庐溪流恩山冈接径西南与平和象湖山接境而平和等乡又与广东饶平县大伞箭灌等乡接境皆系穷险贼巢两省民居相距所属县治各有五日之程名虽分设都图实则不闻政教往住相诱出刼一呼数千所过荼毒有不忍言正德二年虽蒙统兵剿捕未曾设有县治不过数月遗党复兴今蒙调兵剿抚虽少宁息诚恐漏网之徒复踵前弊呈乞添设县治以控制贼巢建立学校以移易风俗庶得久安长治等因蒙漳南道督同本职与南靖县知县施祥带领耆民曾敦立等并山人洪钦顺等亲诣河头地方踏得大洋陂背山面水地势宽平周围量度可六百余丈西接广东饶平比联三团卢溪堪以建设县治合将南靖县清宁新安等里漳浦县二三等都分割管摄随地粮差及看得卢溪枋头坂地势颇雄宜立廵检司以为防御就将小溪廵检司移建仍量加编弓兵点选乡夫协同廵逻遇有盗贼随即扑捕再三审据通都民人合词执称南靖地方极临边境盗贼易生上策莫如设县况今奏凯之后军饷钱粮尚有余剩各人亦愿凿山采石挑土筑城砍伐树木烧造砖瓦数月之内工可告成为照南靖县相虽卢溪等处委的窵远难以堤防管束今欲于河头添设县治枋头坂移设廵检司外足以控制饶平邻境内足以压服卢溪诸巢又且民皆乐从不烦官府督责诚亦一劳永逸事颇相应具呈到道呈乞照详等因奉批看得开建县治控制两省徭寨以奠数邑民居实亦一劳永逸之图但未经查勘奏请仍仰该道会同始议各官再行该府拘集父老子弟及地方新旧居民审度事体斟酌利害如果远近无不称便军民又皆乐从事已举兴势难中辍即便具由呈来以凭奏请定夺仍一面俯顺民情相度地势就于建县地内预行区画街衢井巷务要均适端方可以永久无弊听从愿徙新旧人民各先占地建屋任便居住其县治学校仓场及一应该设衙门姑且规留空址待奏准　命下之日以次建立仍一面通行镇廵等衙门公同会议此系设县安民地方重事各官务要计处周悉经画审当毌得苟且雷同致贻后悔批呈作急勘报等因依蒙拘集坊郭父老及河头新旧居民再三询访各交口称便有地者愿归官丈量以建城池有山者愿听上砍伐以助木石有人力者又皆忻然相聚挑筑土基业已垂成惟恐上议中止下情难遂等情具呈到臣为照建立县治固系御盗安民之长策但当大兵之后继以重役窃恐民或不堪臣时督兵其地亲行访询父老诹咨道路众口一词莫不举手愿望仰心乐从旦夕皇皇惟恐或阻臣随遣人私视其地官府未有教令先已伐木畚土杂然并作褁粮趋事相望于道究其所以皆缘数邑之民积苦盗贼设县控御之议父老相沿已久人心冀望甚渴皆以为必湏如此而后百年之盗可散数邑之民可安故其乐事劝工不令而速臣观河头形势实系两省贼寨咽喉今象湖可塘大伞箭灌诸巢虽已破荡而遗孽残党亦宁无有逃遯山谷者旧因县治不立征剿之后浸复归据旧巢乱乱相承皆原于此今诚于其地开设县治正所谓抚其背而扼其喉盗将不解自散行且化为善良不然不过年余必将复起其时再聚两省之兵又糜数万之费图之已无及矣臣窃以为开县治于河头以控制群巢于势为便虽使民甚不欲犹将强而从之况其祝望欣趋若此亦何惮而不为至于移廵司于枋头坂亦于事势有不容已盖河头者诸巢之咽喉枋头者河头之唇齿势必相湏兼其事体已有成规不过迁移之劳所费无几臣等皆已经画区处大畧已备不过数月可无督促而成民之所未敢擅为者惟县治学校湏　命下之日乃举行耳伏愿　陛下俯念一方荼毒之久深惟百姓永远之图下臣等所议于该部采而行之设县之后有不如议臣无所逃其责今新抚之民群聚于河头者二千有余皆待此以息其反侧若失今不图众心一散不可以复合事机一去不可以复追后有噬脐之悔徒使臣等得以为辞然已无救于事矣缘系添设县治永保地方事理为此具本请　旨<br />

                    <br>
                        <br />
○疏通盐法疏　【十二年六月十五日】<br />
<br />
据江西按察司整饬兵备带管分廵岭北道副使杨璋呈奉廵抚江西右副都御史孙燧案验准兵部咨行移各该廵抚官员今岁俱免赴京议事各要在彼修举职业若有重大军务应议事件益于政体便于军民者明白条陈听会官计议奏请等因已经行仰所属查访去后随据吉安临江袁州等府万安泰和清江宜春等县商民彭拱刘常郭闰彭秀连名状告正德六年蒙上司明文行令赣州府起立抽分盐厂告示商民但有贩到闽广盐课由南雄府曾经折梅亭纳过劝借银两止在赣州府发卖者免其抽税愿装至袁临吉三府卖者每十引抽一引闽盐自汀州过会昌羊角水广盐自黄田江九渡水来者未经折梅亭在赣州府发卖每十引抽一引愿装至袁临吉三府发卖每十引又抽一引疏通四年官商两便正德九年十月内又蒙赣州府告示该奉勘合开称广盐止许南赣二府发卖其袁临吉不系旧例行盐地方不许越境以致数年广盐禁绝淮盐因怯河道逆流滩石险阻止于省城三府居民受其高价之苦客商阻塞买卖之源乞赐俯念吉临等府与赣州地里相连自昔至今惟食广盐一向未经禁革况广盐许于南赣二府发卖原亦不系洪武旧制乃是正统年间为建言民情事奉总督两广衙门奏行新例如蒙将广盐查照南赣事例照旧疏通下流发卖万民幸甚等因又据赣州府抽分厂委官照磨汪德进呈近奉勘合禁止广盐止许南赣发卖不许下流但赣州吉安地里相连水路不过一日之程今年夏骤雨泛涨虽有桥船阻隔水势汹恶冲断桥索以致奸商计乘水势聚积百船执持凶器用强越过后虽拏获数起问罪不过十之一二又有投托势要官豪夹带下流发卖者又有挑担驮载从兴国赣县南康等处小路越过发卖者其弊多端不禁则违事例禁止则势所难行呈乞议处等因卷查正德六年奉总制江西等处地方军务左都御史陈金批据江西布政司呈准本司右布政使任汉咨称查得江西十三府俱系两淮行盐地方湖西岭北二道滩石险恶淮盐因而不到商人往往越境私贩广盐射利肥己先蒙总督衙门奏准广盐许行南赣二府发卖仰令南雄照引追米纳价类觧梧州军间官商两便军饷充足当时止是奏行南赣不曾开载袁临吉三府合无遵照　勑谕便宜处置暂许广盐得下袁临吉三府地方发卖立厂盘掣以助军饷及据江西按察司兵备副使王秩亦呈前事随该三司布政等官刘果等议得委果于真有益于法无碍呈详批允前来遵照立厂照例抽税外正德九年十月内准户部咨该廵抚都御史周南题该本部复议内开广东盐课仍照正德三年题奉　钦依事理有引官盐许于南赣二府发卖不许再行抽税袁临吉不系旧例行盐地方不许到彼如有犯者不分有引无引俱照律例问罪没官又经行仰禁革去后今据前因随查得正德六年十一月二十七日设立抽分厂起至正德九年五月终止共抽过税银四万八百四十余两陆续奉抚镇衙门明文支发三省夹攻大帽山等处赏功军饷并犒劳过狼兵官军土兵口粮并取赴饶州征剿姚源军前应用及起造抽分厂厅浮桥修理地池买谷上仓预备赈济及遵廵抚军门批申借支赣州卫官军月粮等项支过税银三万八千二百九十余两由此观之则地方粮买之用岁费不赀而仰给于商税独重前项商税所入诸货虽有而取足于盐利独多及查得近为紧急贼情事该兵部题奉　钦依转行议处停当具由呈报该本道会同分守守备衙门议得贼首谢志珊有名大寨三十余处拥众数万盘据三省穷凶极恶神怒人怨已经呈详转达奏　闻动调三省官兵会剿去后及议得本省动调官兵以三万为率半年为期粮饷等费约用数万查得赣州府库收贮前项税银除支用外止余二千九百余两又是节催起解赴部之数续收银两止有一千六百余两但恐不日　命下克期进剿军行粮食所当预处及查得广东所奏前项盐法准行南赣二府贩卖果系一时权宜不系洪武年间旧例合无查照先年总制都御史陈金便宜事例一面行令前商许于袁临吉三府贩卖所收银两少为助给一面别行议处以备军饷庶使有备无患不致临期缺乏候事少宁另行具题禁止庶袁临吉三府居民无乏盐之苦南赣二府军门得军饷之利而关津把截去处免阻隔意外之变诚为一举而三得矣等因已经备由呈奉廵抚都御史孙燧批看得所议盐税既不重累商人抑且有禆军饷舆情允协事体颇宜但其至赣州府十取其一吉临等府十而取二似乎过重仰行再加详议斟酌适中回报依奉访得商民贩盐下至三府发卖者倍取其利既许越境贩卖乃其心悦诚服并无税重之辞又经呈详奉批看得所议盐税事情商贾疏通军饷有赖一举两得合遵照钦奉　勑谕便宜处置事理仰行各道并该府县遵奉仍禁革奸徒不许乘机作弊因而暪官射利扰害地方具由缴申今照本院抚临理合再行呈请照详等因据呈到臣看得赣南二府闽广喉襟盗贼渊薮即今具题夹攻不日且将命下粮饷之费委果缺乏计无所措必须仰给他省但闻广东以府江之师库藏渐竭湖广以偏桥之讨称贷既多亦皆自给不赡恐无羡余可推若不请发内帑未免重科贫民然内帑以营建方新力或不逮已心服公私又皆两便庶亦所谓不加赋而财足不扰民而事办臣除遵照　勑谕径自区画事理批行该道暂且照议施行候地方平定之日将抽过税银支用过数目另行具奏抽分事宜照例仍旧停止外缘系地方事理为此具本题　知<br />
<br />
阳明先生别录卷之一<br />
<br />
<br />
●外集卷之九<br />
<br />
墓志铭墓表　墓碑　传　碑　赞　箴　祭文<br />
<br />
◆墓志铭墓表　墓碑　传　碑　赞　箴　祭文<br />
<br />
易直先生墓志<br />
<br />
陈处士墓志铭<br />
<br />
平乐同知尹公墓志铭<br />
<br />
徐昌国墓志<br />
<br />
凌孺人杨氏墓志铭<br />
<br />
登仕郎马文重墓志铭<br />
<br />
明封刑部主事浩斋陆君墓碑志<br />
<br />
赠翰林院编修湛公墓表<br />
<br />
节庵方公墓表<br />
<br />
湛贤母陈太孺人墓碑<br />
<br />
程守夫墓碑<br />
<br />
太傅王文恪公传<br />
<br />
平茶寮碑<br />
<br />
平浰头碑<br />
<br />
田州立碑<br />
<br />
田州石刻<br />
<br />
陈直夫南宫像赞<br />
<br />
三箴<br />
<br />
南镇祷雨文<br />
<br />
瘗旅文<br />
<br />
祭郑朝朔文<br />
<br />
祭浰头山神文<br />
<br />
祭徐曰仁文<br />
<br />
祭外舅介庵先生文<br />
<br />
祭文相文<br />
<br />
又祭徐曰仁文<br />
<br />
祭国子助教薛尚贤文<br />
<br />
祭朱守忠文<br />
<br />
祭杨士鸣文<br />
<br />
祭元山席尚书文<br />
<br />
祭吴东湖文<br />
<br />
祭永顺宝靖土兵文<br />
<br />
祭军牙六纛之神文<br />
<br />
祭南海文<br />
<br />
祭六世祖广东参议性常府君文<br />
<br />
○易直先生墓志　【壬戌】<br />
<br />
易直先生卒乡之人相与哀思不已从而纂述其行以诔之曰呜呼先生之道谅易平直内笃于孝友外孚于忠实不戚戚于穷不欣欣于得翦彻厓幅于物无抵于于施施率意任真而亦不干于礼艺学积行将施于邦六举于乡竟弗一获以死呜呼伤哉自先生之没乡之子弟无所式为善者无所倚谈经究道者莫与考论含章秘迹林栖而泽遁者莫与遨游以处天胡夺吾先生之速耶先生姓王名衮字德章古者贤士死则有以易以号今先生没且三年而犹袭其常称其谓乡人何盍相与私谥之曰易直于是先生之侄守仁闻而泣曰叔父有善吾子侄弗能纪述而以辱吾之乡老亦奚为于子侄请得志诸墓呜呼吾宗江左以来世不乏贤自吾祖竹轩府君以上凡积德累仁者数世而始发于吾父龙山先生叔父生而勤修砥砺能恊成吾父之志人谓相继而兴以昌王氏者必在叔父而又竟止于此天意果安在哉叔母叶孺人先叔父十有三年卒生二子守礼守信继孺人方氏生一子守恭叔父之生以正统己巳十月戊午得寿四十有九而以弘治戊午之八月廿三卒卒之岁太夫人岑氏方就养于京泣曰湏吾归视其柩于是王戌正月太夫人自京归始克以十月甲子葬叔父于邑东穴湖山之阳南去竹轩府君之墓十武而近去叶孺人之墓十武而遥未合葬盖有所俟也<br />
<br />
○陈处士墓志铭　【癸亥】<br />
<br />
处士讳泰字思易父刚祖仲彰曾祖胜一世居山阴之钱清刚戍辽左娶马氏生处士正统甲子处士生十二年矣始从其父自辽来归当是时陈虽巨族然已三世外戍基业凋废殆尽处士归与其弟耕于清江之上数年遂复其故处士狷介纯笃处其乡族亲党无内外少长戚疏朴直无委曲又好面折人过不以毛发假借不为斩险刻削故其生也人争信惮其死也莫不哀思之处士于书史仅涉猎不专于文敦典崇礼务在躬行郡中名流以百数皆雕绘藻饰熻耀以贾声誉然称隐逸之良必于处士皆以为有先太丘之风焉弘治癸亥正月庚寅以疾卒年七十二九月己丑其子琢卜葬于郡西之回龙山初处士与同郡罗周管士弘朱张弟涎友以善交称成化间涎以岁贡至京某时为童子闻涎道处士心窃慕之至是归求其庐则既死矣涎侄孙节与予游以世交之谊为处士请铭且曰先生于处士心与之久矣即为之铭亦延陵挂剑之意耶予曰诺明日与琢以状来请惟陈氏世有显闻刚之代父戍辽也甫年十四主帅壮其为人召与语大说遂留参幙下累立战功出奇计当封赏辄为当事者沮抑竟死牖下处七亦状貌魁岸幼习边机论议根核的然可施于用性孝友属其家多难收养其弟侄之孤掇拾扶持不忍舍去遂终其身琢亦能诗有行次子玠三孙徕冲彶皆向于学夫屡抑其进其后将必有昌者铭曰嗟惟处士敦朴厚坚犹玉在璞其辉耀熠然秉揭仁乡之司直邈矣太丘其孙孔式寿初踰稀胡溘而逝其人则亡德音孔迩乡人相告母或而弛无宁处士愧其孙子回龙之岗其郁有苍母尔刍伐处士所藏<br />
<br />
○平乐同知尹公墓志铭　【癸亥】<br />
<br />
尹自春秋为着姓降及汉唐代不乏贤至宋而太常愽士源中书舍人洙及其孙焞皆以道学为世名儒其后有为点检者自洛徙越之山阴迨公七世矣公父达祖性中曾祖齐焉皆有闻于乡公生十八年选为郡庠弟子以诗学知名远近从之游者数十往往取高第跻显级而公乃七试有司不偶天顺年　诏求遗才可经济大用者于是有司以公应　诏而公亦适当贡遂卒业大学成化某甲子授广西南宁通判时部中久苦猺患方议发兵人情汹汹公至请守得缓旬日稍图之乃单骑入猺硐呼酋长与语诸酋仓卒不暇集谋相与就公问所由来公曰斯行为尔曹乞生无他疑也因为具陈祸福言辩爽慨诸酋感动顾谓其党曰何如皆曰愿从使君言遂相率罗拜定约而出寻督诸军讨木头等硐皆捷大臣交章荐公可大用庚子擢同知平章府事平乐地皆嶃山互壑猺凭险出没深翳非时剽掠居民如处穽中动虑机触不敢轻往来农末俱废闻公至喜曰南宁尹使君来吾无恐耳已居月余公从土著间行岩谷尽得其形势纵火悉焚林薄猺失藉溃散公因尽筑城堡要害据守猺来无所匿从高巅远觇叹息踟蹰而去盖自是平乐遂为安土居三年屡以老请辄为民所留弘治改元以庆贺赴京师力求致仕以归家居十四年乃卒得寿若干公性孝友淳笃自其贫贱时即委产亖弟拾取其遗少壮衰老虽盛暑急遽未尝见其不以祗服与物熙然无抵至其莅官当事奋毅敢直析法绳理势悍无所挠避庶几古长者而今亡矣先后娶陈氏朱氏殷氏子骐孙公贵公荣卒之又明年癸亥将葬骐以币状来姚请铭某幼去其乡闻公之为人恨未尝从之游铭固不辞也公讳浦字文渊葬在郡东保山合殷氏之兆铭曰赫赫尹氏望于宗周源洙比颍焞畅厥休自洛徂越公启其闇君子之泽十世未斩笃敬忠信蛮貊以行一言之烈雄于九军岂惟威仪式其党里岂惟友睦笃其昆弟彼保之阳维石岩岩尹公之墓今人所瞻<br />
<br />
○徐昌国墓志　【辛未】<br />
<br />
正德辛未三月丙寅太学博士徐昌国卒年三十三士夫闻而哭之者皆曰呜呼是何促也或曰孔门七十子颜子最好学而其年独不永亦三十二而亡说者谓颜子好学精力瘁焉夫颜虽既竭吾才然终日如愚不改其乐也此与世之谋声利苦心焦劳患得患失逐逐终其身耗劳其神气奚啻百倍而皆老死黄馘此何以辩哉天于美质何生之甚寡而壤之特速也夫鼪鼯以夜出凉风至而玄鸟逝岂非凡物之盛衰以时乎夫嘉苗难植而易槁芝荣不踰旬蔓草薙而益繁鸱枭虺愎遍天下而麟凤之出间世一睹焉商周以降清淑日浇而浊秽辈积天地之气则有然矣于昌国何疑焉始昌国与李梦阳何景明数子友相与砥砺于辞章既殚力精思杰然有立矣一日讽道书若有所得叹曰弊精于无益而忘其躯之毙也可谓知乎巧辞以希俗而捐其亲之遗也可谓仁乎于是习养生有道士自西南来昌国与语悦之遂究心玄虚益与世泊如谓长生可必至正德庚午冬阳明王守仁至京师守仁故善数子而亦尝没溺于僊释昌国喜驰往省与论摄形化气之术当是时增城湛元明在坐与昌国言不恊意沮去异日复来论如初守仁笑而不应因留宿曰吾授异人五金八石之秘服之冲举可得也子且谓何守仁复笑而不应乃曰吾隳黜吾昔而游心高玄塞兑敛华而灵株是固斯亦去之竞竞于也远矣而子犹余拒然何也守仁复笑而不应于是默然者久之曰子以予为非邪抑又有所秘邪夫居有者不足以超无践器者非所以融道吾将去知故而宅于埃壒之表子其语我乎守仁曰谓吾为有秘道固无形也谓吾谓子非子未吾是也虽然试言之夫去有以超无无将奚超矣外器以融道道器为偶矣而固未尝超乎而固未尝融乎夫盈虚消息皆命也纤巨内外皆性也隐微寂感皆心也存心尽性顺夫命而已矣而奚所趋舍于其间乎昌国首肯良久曰冲举有诸守仁曰尽鸢之性者可以冲于天矣尽鱼之性者可以泳于川矣曰然则有之曰尽人之性者可以知化育矣昌国俛而思蹶然而起曰命之矣吾且为萌甲吾且为流澌子其煦然属我以阳春哉数日复来谢曰道果在是而奚以外求吾不遇子几亡人矣然吾疾且作惧不足以致远则何如守仁曰悸乎曰生寄也死归也何悸津津然既有志于斯已而不见者踰月忽有人来讣昌国逝矣王湛二子驰往哭尽哀因商其家事其长子伯虬言昌国垂殁整袵端坐托徐子容以后事子容泣昌国笑曰常事耳谓伯虬曰墓铭其请诸阳明气益微以指画伯虬掌作冥冥漠漠四字余遂不可辩而神志不乱呜呼吾未意吾说以时昌国之及而昌国乃止于是吾则有憾焉临殁之托又可负之昌国名祯卿世姑苏人始举进士为大理评事不能其职于是以亲老求改便地为飬当事者目为好异抑之已而降为五经愽士故虽为京官数年卒不获封其亲以为憾所著有谈艺录古今诗文若干首然皆非其至者昌国之学凡三变而卒乃有志于道墓在虎丘西麓铭曰性也昌国吾见其进未见其至早敢声词中乃谢弃脱淖垢浊修形炼气守静致虚恍若有际道几朝闻遐夕先逝不足者命有余者志璞之未琢岂方顽砺隐埋山泽有虹其气后千百年曷考斯志<br />

                    <br>
                        <br />
○凌孺人杨氏墓志铭　【乙亥】<br />
<br />
古之葬者不封不树葬之有铭非古矣然必其贤者也然世之皆有铭也亦非古矣而妇人不特铭妇人之特铭也则又非古矣然必其贤者也贤而铭虽妇人其可哉是故非其人而铭之君子不与也铭之而非其实君子不为也吾于铭人之墓也未尝敢以易至于妇人而加审焉必有其证矣凌孺人杨氏之铭也曷证哉证于其夫之状证于其子之言证于其乡人之所传其贤者也孺人之夫为封监察御史凌公石岩讳云者也石岩之状谓孺人为通怀远将军之曾孙女茂年十八而来归姑舅爱之族党称之乡闾则之不悉数其行则贤可知矣子佥宪相予同年贤也地官员外郎楷又贤也孺人之慈训存焉相尝为予言孺人之贤十余年矣与今石岩之状同也吾乡之士游业于通者以十数称通之巨族以凌氏为最凌氏之贤以石岩为最则因及于孺人之内助其所称举与今之状又同也夫天或溺誉焉子或溢羡焉吾乡人之言不要而实契斯又何疑矣孺人之生以正统丁卯十二月九日卒于正德癸酉十一月九日寿盖六十七男四长即相次棋早卒次即楷次栻女二孙男八女三曾孙男一女一相将以乙亥正月内丙寅附葬孺人于祖茔之左而格于其次乃以石岩之状来请铭且问葬合葬非古也周公以来未之有改也先孺人附于祖茔之左昭也家君百岁后将合焉葬左则疑于阳虚右则疑于阴若之何则可予曰附也则祖为之尊左阳右阴也阳兼阴而主变者也阴从阳而主常者也阳在左则居左而在右则居右阴在左则从左而在右则从右其虚右而从左乎于是孺人之葬虚右而从左铭曰孺人之贤予岂究知知子若夫乡议是符如彼作室则观其隅彼昏懵懵谓予尽诬狼山之西祖茔是依左藏右虚孺人之居<br />
<br />
○登仕郎马文重墓志铭　【丙子】<br />
<br />
沛汉台里有马翁者长身而多知涉书史少喜谈兵交四方之贤指画山川道里弛张阖辟自谓功业可掉臂取尝登芒砀山左右眺望嘻吁慷慨时人莫测也中年从县司辟为掾已得选忽不惬复遂弃去授登仕郎归与家人力耕致饶富辄以散其族党乡邻葬死恤孤赈水旱修桥梁惟恐有间既老乃益循饬邑人望而尊之以为大宾焉年八十六正德丙子四月三日无疾而卒长子思仁时为鸿胪司仪署丞勤而有礼予既素爱之至是闻父丧恸毁几绝以状来请予铭又哀而力遂不能辞按状翁名珎字文重父某祖某曾某皆有隐德子男若干人女若干人以是年某月某日葬祖茔之侧为之铭曰丰沛之间自昔多魁若汉之萧曹使不遇高祖乘风雨之会固将老终其身于刀笔之间世之怀奇不偶无以自见于时名湮没而不著者何可胜数若翁者亦其人非耶然考其为迹亦异矣呜呼于里之足困于伏枥连城之珎或混瓦砾不琢其章于璧何伤不驾以骧奚损于良呜呼马翁兹焉永藏<br />
<br />
○明封刑部主事浩斋陆君墓碑志　【丙子】<br />
<br />
封君之葬也子澄毁甚失明病不能事事以问于阳（下佚）<br />
<br />
○赠翰林院编修湛公墓表　【壬申】<br />
<br />
呜呼圣学晦而中行之士鲜矣世方盒阿为工方特为厉纷纵倒置孰定是非之归哉盖公冶长在缧绁之中仲尼明非其罪匡章通国称不孝孟子辩之夫然后在所礼貌焉刚狷振砺之士独行违俗为世所媢嫉卒以倾废踣堕又凂以非其罪者可胜道哉予读怡庵志而悲之怡庵湛公英者广之增城人介直方严刻行砥俗乡之善良咸服信取则倚以扶弱御侮然不辞色少贷人面斥人过恶至无所容狡狯之徒动见矫拂嫉视如雠聚谋必覆公于恶母使抗吾为公直行其心不顾竟为所构诬愤发病以死公既死其徒恶益行乡之人遂皆谓湛公行义顾报戾其施而恶者自若吾侪何以善为后十余年为姧者贯盈翦灭浸尽而公子若水求濂洛之学为世名儒举进士官国史编修推原寻绎公德益用表者　朝廷赠官如子日显赫竦耀乡人相与追嗟慕叹为善之报何如向特未定耳呜呼古有狷介特行之士直志犯众恶之死靡悔湛公殆其人非邪向使得志立朝当大节其肯俛首为奸人仆役呴濡喘息以蕲缓须史死其不能矣夫脂韦佞悦亦何能缓急有毫毛之赖为国者当何取哉予悲斯人之不遇而因重有所感也昔者君子显微阐幽以明世警瞶信暴者无庸扬矣彼忞然就抑蒙溷垢而弗雪其可以无表而出之<br />
<br />
○节庵方公墓表　【乙酉】<br />
<br />
苏之昆山有节庵方翁麟者始为士业举子巳而弃去从其妻家朱氏居朱故业商其友曰子乃去士而从商乎翁笑曰子乌知士之不为商而商之不为士乎其妻家劝之从事遂为郡从事其友曰子又去士而从从事乎翁笑曰子又乌知士之不为从事而从事之不为士乎居久之叹曰吾愤世之碌碌者刀锥利禄而屑为此以矫俗振颓乃今果不能为益也又复弃去会岁歉尽出其所有以赈饥乏　朝廷义其所为荣之冠服后复遥授建宁州吏目翁视之萧然若无与与其配朱竭力农耕植其家以士业授二子鹏凤皆举进士历官方面翁既老日与其乡士为诗酒会乡人多能道其平生皆磊磊可异顾太史九和云吾尝见翁与其二子书亹亹皆忠孝节义之言出于流俗类古之知道者阳明子曰古者四民异业而同道其尽心焉　也工之修治农以具养工以利器商以通货各就其资之所近力之所及者而业焉以求尽其心其归要在于有益于生人之道则一而已士农以其尽心于修治具养者而利器通货犹其士与农也工商以其尽心于利器通货者而修治具养犹其工与商也故曰四民异业而同道盖昔舜叙九官首稷而次契垂工益虞先于夔龙商周之代伊尹耕于莘野传说板筑于岩胶鬲举于鱼盐吕望钓于磻渭百里奚处于市孔子为乘田委吏其诸仪封晨门荷蒉斲轮之徒皆古之仁圣英贤高洁不群之士书传所称可考而信也自王道熄而学术乖人失其心交骛于利以相驱轶于是始有歆士而卑农荣宦游而耻工贾夷考其实射时罔利有甚焉特异其名耳极其所趋驾浮辞诡辩以诬世惑众比之具养器货之益罪浮而实反不逮吾观方翁士商从事之喻隐然有当于古四民之义若有激而云者呜呼斯义之亡也久矣翁殆有所闻欤抑其天质之羙而默有契也吾于是而重有所感焉吾尝获交于翁二子皆颍然敦古道敏志于学其居官临民务在济世及物求尽其心吾以是得其源流故为之论著之云耳翁既殁葬于邑西马鞍山之麓配朱孺人有贤行□合葬焉乡人为表其墓曰明赠礼部主事节庵方公之墓呜呼若公者其亦可表也矣<br />
<br />
○湛贤母陈太孺人墓碑　【甲戌】<br />
<br />
湛子之母卒于京师葬于增城阳明子迎而吊诸龙江之浒已湛子泣曰若水之辱于吾子盖人莫不闻吾母殁而子无一吉人将以病子阳明子曰铭者为之铭矣表者为之表矣某何言虽善良亦无以纾吾情吾闻太孺人之生七十有九其在孀居者余四十年端靖严洁如一日既老虽其至亲卑幼之请谒见之未尝踰阈也不亦贞乎绩麻舂梁教其子以显尝使从白沙之门曰宁学圣人而未至也不亦知乎恤其庶姑与其庶叔化厉为顺抚孤与女爱不违训不亦慈乎已膺封锡禄养备至而缟衣疏食不改其初不亦俭乎贞知慈俭老而弥坚不亦贤乎请着其石曰湛贤母之墓湛子拜泣而受之既行人曰湛母之贤信矣若湛子之贤则吾犹有疑焉湛子始以其母之老不试者十有三年是也复出而取上策为羙官则何居母亦老矣又去其乡而迎养既归复往卒于旅则何居阳明子曰是乌足以疑湛子矣夫湛子纯孝人也事亲以老于畎亩其志也其出而仕母命之也其迎之也母欲之也既归而复往母泣而强立也是能无从乎无大拂于义将东西南北之惟命彼湛子者亦岂以人之誉毁于外者以易其爱亲之诚乎曰湛子而是则湛母非欤曰乌足以非湛母矣夫湛父之早世也属其子曰必以显吾世故命之出者行其夫之志也就之养者安其子之心也强之往者勉其子之忠以卒其夫之愿也昔者孟母断机以励其盂盖不归者几年君子不以孟子为失养孟母为非训今湛母之心亦若此而湛子又未尝违乎养也故湛母贤母也湛子孝子也然犹不免于世惑吾虽欲无言也可得乎<br />
<br />
○程守夫墓碑　【甲申】<br />
<br />
吾友程守夫以弘治丁巳之春卒于京去今嘉靖甲申二十有八年矣呜呼朋友之墓有宿草则勿哭而吾于君尚不能无澘然也君之父味道公与家君为同年进士相知甚厚故吾与君有通家之谊弘治壬子又同举于乡已而又同卒业于北雍密迩居者四年有余凡风雪之晨花月之夕山水郊园之游无不与共盖为时甚久而为迹甚密也而未尝见君有愤词忤色情日益笃礼日以恭其在家庭雍雍于于内外无间交海内之士无贵贱少长咸敬而爱之虽粗鄙暴悍遇君未有不熏然而心醉者当是时予方驰骛于举业词章以相矜高为事虽知爱重君而尚未知其天资之难得也其后君既殁予亦入仕往往以粗浮之气得罪于人稍知创艾始思君为不可及寻谪贵阳独居幽寂穷苦之乡困心衡虑乃从事于性情之学方自苦其胜心之难克而客气之易动又见夫世之学者率多媢嫉险隘不能去其有我之私以共明天下之学成天下之务皆起于胜心客气之为患也于是愈益思君之羙质盖天然近道者惜乎当时莫有以圣贤之学启之有启之者其油然顺道将如决水之赴壑矣呜呼惜哉乃今稍见端绪有足以启君者而君已不可作也已君之子国子生烓致君临没之言欲予与林君利瞻为之表志林君既为之表而君之葬已久志已无所及则为书其墓之碑聊以识吾之哀思夫君者不徒嬉游征逐之好而已君诗文楷世居严之淳安其详已具于墓表<br />
<br />
○太傅王文恪公传　【丁亥】<br />
<br />
公讳鏊字济之王氏其先自汴扈宋南渡讳百八者始居吴之洞庭山曾祖伯英祖惟道考光化知县朝用皆　赠光禄大夫柱国少傅兼太子大傅户部尚书武英殿大学士妣三代皆一品夫人公自幼颍悟不凡十六随父读书太学太子诸生争传诵其文一时先达名流咸屈年行求为友侍郎叶文庄提学御史陈士贤咸有重望于时见而奇之曰天下士于是名声动远迩成化甲午应天乡试第一主司异其文曰苏子瞻之流也录其论策不易一字乙未会试复第一入奉　廷对众望翕然执政忌其文乃置一甲第三时论以为屈授翰林编修闭门力学避远权势若将凂焉九载升侍讲　宪朝实录成升右谕德寻荐为侍讲学士兼日讲官每进讲至天理人欲之辩君子小人之用舍必反复规谕务尽启沃方春　上游后苑左右谏不听公讲文王不敢盘于游田　上为罢游讲罢常召所幸广戒之曰今日讲官所指殆为若等好为之时　东宫将出阁大臣请选正人以端国本首荐用公以本官兼谕德寻升少詹事兼侍讲学士既而吏部阙侍郎又遂以为吏部时北虏入寇公上筹边八事虽忤权幸而卒多施行公辅之望日隆于是灾异内阁谢公引咎求退遂举公以自代武宗在亮闇内侍八人荒游乱政台谏交章中外汹汹公恊韩司徒率文武大臣伏阁以请　上大惊怒有旨召公等至左顺门中官传谕甚厉众相视莫敢发言公曰八人不去乱本不除天下何由而治论议侃侃韩亦危言继之中官语塞一时国论倚以为重然自是八人者竟分布要路瑾入柄司礼而韩公遂逐内阁刘谢二公亦去矣　诏补内阁缺瑾意欲引冡宰焦众议推公瑾虽中忌而外难公论遂与焦俱入阁瑾方威钳士类按索微瑕辄枷械之几死者累累公亟言于瑾曰士大夫可杀不可辱今既辱之又杀之吾尚何颜于此由是类从宽释瑾衔韩不已必欲置之死无敢言者又欲以他事中内阁刘谢二公前后力救之乃皆得免大司马华容刘公以瑾旧怨建至京将坐以激变土官岑氏罪死公曰岑氏未叛何名为激变乎刘得减死或恶石淙杨公于瑾谓其筑边太费屡以为言公日杨有高才重望为国修边乃可以功为罪乎瑾议焚废后吴氏之丧以灭迹曰不可以成服公曰服可以不成葬不可以苟景泰汪妃薨疑其礼公曰妃废不以罪宜复其故号葬以妃祭以后皆从之当是时瑾权倾中外虽意不在公然见公开诚与言初亦间听及焦专事媕阿议弥不恊有佚文昏嗤于污秽则秽澄渊上智也浊水凡庶也污秽下愚也天地间腷塞充满皆气也气之灵皆性也人得气以生而灵随之譬之月在天物各随其分而受之江湖淮海此月也池沼此月也沟渠此月也坑堑亦此月也岂必物物而授之心者月之魄也性者月之光也情者光之发于物者也其所论述后儒多未之及居闲十余年海内士夫交章论荐不辍及　今上即位始遣官优礼岁时存问将复起公而公已没时嘉靖三年三月十一日寿七十五矣赠太傅谥文恪祭葬有加礼四子廷喆中书舍人延素南京中军都督府都事延陵郡学生延昭尚幼皆彬彬世其家<br />
<br />
史臣曰世所谓完人若震泽先生王公者非邪内裕伦常无俯仰之憾外际明良极禄位声光之显自为童子至于耆耋自　庙朝下逮闾巷至于偏隅或师其文学或暴其节行或仰其德业随所见异其称莫或有瑕疵之者所谓寿福康宁攸好德而考终命公殆无媿尔矣无锡邵尚书国贤与公壻徐学士子容皆文名冠一时其称公之文规模昌黎以及秦汉纯而不流于弱奇而不涉于恠雄伟俊洁体裁截然振起一代之衰得法于孟子论辩多古人未发诗萧散清逸有王岑风格书法清劲自成得晋唐笔意天下皆以为知言阳明子曰王公所深造世或未之能尽也然而言之亦难矣着其性善之说以微见其槩使后世之求公者以是观之<br />
<br />
○平茶寮碑　【丁丑】<br />
<br />
正德丁丑猺寇大起江广湖郴之家骚然且三四年矣于是三省奉　命会征乃十月辛亥予督江西之兵自南康入甲寅破横水左溪诸巢贼败奔庚申复连战奔桶冈十一月癸酉攻桶冈大战西山界甲戌又战贼大溃丁亥尽殪之凡破巢八十有四擒斩三千余俘三千六百有奇释其胁从千有余众归流亡使复业度地居民凿山开道以夷险阻辛丑师旋于乎兵惟凶器不得已而后用刻茶寮之石匪以羙成重举事也提督军务都御史王某书<br />
<br />
○平浰头碑　【丁丑】<br />
<br />
四省之寇惟浰尤黠拟官僣号濳图孔蒸正德丁丑冬輋猺既殄益机险阱毒以虞王师我乃休士归农戊寅正月癸卯计擒其魁遂进兵击其懈丁未破三浰乘胜归北大小三十余战灭巢三十有八俘斩三千余三月丁未回军壸浆迎道耕夫遍野父老咸欢农器不陈于今五年复我常业还我室家伊谁之力赫赫　皇威匪威曷凭爰伐山石用纪厥成提督军务都御史王某书<br />
<br />
○田州立碑　【丙戌】<br />
<br />
嘉靖丙戌夏官兵伐田随与思恩之人相比复煽集军四省汹汹连年于时　皇帝忧悯元元容有无辜而死者乎乃　命新建伯王守仁曷往视师其以德绥勿以兵虔班师撤旅信义大宣诸夷感慕旬日之间自缚来归者七万一千悉放之还农两省以安昔有苗徂征七旬来格今未期月而蛮夷率服绥之斯来速于邮传舞干之化何以加焉爰告思田毌忘　帝德爰勒山石昭此赫赫　文武圣神率土之滨凡有血气莫不尊亲<br />

                    <br>
                        <br />
○田州石刻<br />
<br />
田石平田州宁（民谣如此）田水萦田山迎（府治新）向千万世巩皇明嘉靖岁戊子春新建伯王守仁勒此石告后人<br />
<br />
○陈直夫南宫像赞<br />
<br />
夫子称史鱼曰直哉邦有道如矢邦无道如矢谓祝鮀宋朝曰非斯人难免乎今之世矣予尝不复而悲之直道之难行而谄谀之易合也岂一日哉鱼之直信乎后世其在当时曾不若朝与鮀之易容也悲夫吾越直夫陈先生严毅端洁其正言直气放荡佞谀之士嫉视若雠彼宁无知之卒于已非便也故先生举进士不久辄致仕而归屡荐复起又不久辄退以是也哉然天下之言直者必先生与焉始予拜先生于钱清江上欢然甚得先生奚取于予殆空谷之足音也世日趋于下先生而在虽执鞭之事吾亦为之今既没矣其子子钦以先生南宫图像请识一言先生常尘视轩冕岂一第之为荣闻之子钦盖初第时有以相遗者受而存之先生没子钦始装潢将藏诸庙则又为子者宜尔也诗曰有服襜襜有牝翼翼在彼周行其容孔式秉笏端弁中温且栗既醉以酒既饱以德彼何人斯邦之司直邦之司直宜公宜孤既来既徂为冠为模孰久其道众听且孚如江如河其趋弥汗邦之司直今也则亡<br />
<br />
○三箴<br />
<br />
呜呼小子曾不知警尧讵未圣犹日兢兢既坠于渊犹恬履薄既拆尔股犹迈奔蹶人之冥顽则畴与汝不见壅肿砭乃斯愈不见痿痹剂乃斯起人之毁诟皆汝砭剂汝曾不知反以为怒匪怒伊色亦反其语汝之冥顽则畴之比<br />
<br />
呜呼小子告尔不一既四十有五而曾是不忆<br />
<br />
呜呼小子慎尔出话懆言维多吉言维寡多言何益徒以取祸德默而成仁者言讱孰默而讥孰讱而病誉人之善过情犹耻言人之非罪曷有已呜呼多言亦惟汝心汝心而存将日钦钦岂遑多言上帝汝临呜呼小子辞章之习尔工何为不以钓誉不以蛊愚佻彼优伶尔视孔丑覆蹈其术尔颜不厚日月踰迈尔胡不恤弃尔天命眤尔雠贼昔皇多士亦胥兹溺尔独不鉴自抵伊亟<br />
<br />
○南镇祷雨文　【癸亥】<br />
<br />
惟神秉灵毓秀作镇于南实与五岳分服而治维是扬州之域咸赖神休以生以养凡其疾疫灾眚之不时雨旸寒暑之弗若无有远近莫不引颈企足惟神是望怨有归功有底神固不得而辞也而况绝兴一郡又神之宫墙辇毂之下乎谓宜风雨节而寒暑当民无疾而五谷昌特先诸郡以沾神惠而乃入夏以来亢阳为虐连月弗雨泉源告竭黍苗荐稿岁且不登民将无食农夫相与咨于野商贾相与憾于市行旅相与怨于途守土之官帅其吏民奔走呼号维是祈告告请亦无不至矣而犹雨泽未应旱烈益张是岂吏之不职而贪墨者众欤赋敛繁刻而狱讼冤滞欤祀典有弗修欤民怨有弗平欤夫是数者皆吏之谪而民何咎之有夫怒吏之不臧而移其谴于民又知神之所不忍也不然岂民之冥顽妄作者众将奢淫暴殄以怒神威神将罚而惩之欤夫薄罚以示戒神之威灵亦既彰矣百姓震惧忧惶请罪无所遂弃而绝之使无噍类神之慈仁固应不为若是之甚也夫民之所赖者神神之食于兹土亦非一日矣今民不得已有求于神而神无以应之然则民将何恃而神亦何以信于民乎某生长兹土犹乡之人也乡之人以其尝读书学道缪以为是乡人之杰者其有得于山川之秀为多藉之以为吾愚民之不能自达者通诚于山川之神其宜有感夫某非其人也而冐有其名人而明以其名加我我既不得而辞矣又何敢独辞其责耶是以冐昧辄为之请固知明神亦有所不得而辞也谨告<br />
<br />
○瘗旅文　【戊辰】<br />
<br />
维正德四年秋月三日有吏目云自京来者不知其名氏携一子一仆将之任过龙场投宿土苗家予从□落间望见之阴雨昏黑欲就问讯北来事不果明早遣人觇之已行矣薄午有人自蜈蚣坡来云一老人死坡下傍两人哭之哀予曰此必吏目死矣伤哉薄暮复有人来三坡下死者二人傍一人坐叹询其状则其子又死矣明早复有人来云见坡下积尸三焉则其仆又死矣呜呼伤哉念其暴骨无主将二童子持畚锸往瘗之二童子有难色然予曰嘻吾与尔犹彼也二童悯然涕下请往就其傍山麓为三坎埋之又以只鸡饭三孟嗟吁涕洟而告之曰呜呼伤哉繄何人繄何人吾龙场驿丞余姚王守仁也吾与尔皆中土之产吾不知尔郡邑尔乌为乎来为兹山之鬼乎古者重去其乡游宦不踰千里吾以窜逐而来此宜也尔亦何辜乎闻尔官吏目耳俸不能五斗尔率妻子躬耕可有也乌为乎以五斗而易尔七尺之躯又不足而益以尔子与仆乎呜呼伤哉尔诚恋兹五斗而来则宜欣然就道乌为乎吾昨望见尔容蹙然盖不任其忧者夫冲冐雾露扳援崖壁行万峰之顶饥渴劳蝢筋骨疲惫而又瘴厉侵其外忧郁攻其中其能以无死乎吾固知尔之必死然不谓若是其速又不谓尔子尔仆亦遽尔奄忽也皆尔自取谓之何哉吾念尔三骨之无依而来瘗尔乃使吾有无穷之怆也呜呼伤哉纵不尔瘗幽厓之狐成群阴壑之虺如车轮亦必能葬尔于腹不致久暴露尔尔既已无知然吾何能为心乎自吾去父母乡国而来此二年矣历瘴毒而苟能自全以吾未尝一日之戚戚也今悲伤若此是吾为尔者重而自为者轻也吾不宜复为尔悲矣吾为尔歌尔听之歌曰连峯际天兮飞鸟不通游子怀乡兮莫知西东莫知西东兮维天则同异域殊方兮环海之中达观随寓兮奚必予宫魂兮魂兮无悲以恫又歌以慰之曰与尔皆乡土之离兮蛮之人言语不相知兮性命不可期吾苟死于兹兮率尔子仆来从予兮吾与尔遨以嬉兮骖紫彪而乘文螭兮登望故乡而嚧唏兮吾苟获生归兮尔子尔仆尚尔随兮无以无侣悲兮道傍之塜累累兮多中土之流离兮相与呼啸而徘徊兮飧风饮露无尔饥兮朝友麋鹿暮猿与栖兮尔安尔居兮无为厉于兹墟兮<br />
<br />
○祭郑朝朔文　【甲戌】<br />
<br />
维正德九年岁次甲戌七月壬戌朔越十有六日丁且南京鸿胪寺卿王守仁驰奠于监察御史亡友郑朝朔之墓呜呼道之将行其命也与道之将废其命也与呜呼朝朔命实为之将何如哉将何如哉辛未之冬朝于　京师君为御史余留铨司君因世杰谬予是资予辞不获抗颜以尸君尝问予圣学可至余曰然哉克念则是隐辞奥义相与剖析探本穷原夜以日继君喜谓予昔迷今悟昔隐多岐今由大路呜呼绝学几年于兹孰沿孰绎君独奋而古称豪杰无文犹兴有如君者无愧斯称当是之时君疾已构忍痛扶孱精微日究人或劝君盍亦休只君曰何哉夕死可矣君遂疾告我亦南行君与世杰访予阳明君疾亦笃遂留杭城天不与道善类云倾呜呼痛哉呜呼痛哉时予祖母亦婴危疾汤药自须风江阻涉君丧遂行靡由一诀扶衬而南事在世杰负恨负愧予复何说嗟予颛弱实赖友朋砥砺切磋庶几有成死者生者索焉离群静言永怀中心若焚墓草再青甫兹驰奠遥望岭云有泪如霰呜呼哀哉予复何言尚飨<br />
<br />
○祭浰头山神文　【戊寅】<br />
<br />
维正德十三年戊寅二月十五日甲申提督军务都御史王某谨以刚鬣桑毛昭告于浰头山川之神惟广谷大川阜财兴物以域民畜众故古者诸侯祭封内山川亦惟其有功于民然地灵则人杰人之无良亦足以为山川之羞兹土为盗贼所盘据且数十年远近之称浰头者皆曰贼巢耻莫大焉是岂山川之罪哉虽然清洌之井粪秽而不除久则同于厕溷矣丹凤之宂鸱狐聚而不去久则化为妖窟矣粪秽之所过者掩鼻妖孽之窟人将持刃燔燎环而攻之何者其积聚招致使然也诚使除其粪秽刮剜涤荡将不终朝而复其清洌鸱狐逐而鸾凤归妖孽之窟还为孕祥育瑞之所矣今兹土之山川亦何以异于是守仁春　天子明命来镇四陲愤浰贼之凶悖民苦荼毒无所控吁故迩者计擒渠魁提兵捣其巢穴所向克捷动获如志斯固人怨神怒天人应顺之理将或兹土山川之神厌恶凶残思一洗其积辱阴有以相恊假手于予今驻兵于此弥月余旬虽巢宂悉已扫荡擒斩十且八九然漏殄之徒尚有潜逃小民不能无怨于山川之神为之逋逃主萃渊薮也今予提兵深入岂独除民之害亦为山川之神雪其耻夫安旧染弃新图非中人之情而况于鬼神乎今此残徒势穷力屈亦方遣人投招将顺而抚之则虑其无革心之诚复遗患于日后逆而弗乂恐其或出于诚心杀之有不忍也神其阴有以相恊使此残寇而果诚心邪即益佑其衷俾尽携其党类自缚来投若水之赴壑予将堤沿停畜之如其设诈怀姧即阴夺其魄张　军威风驱电扫一皷而歼之兹惟下民之福亦惟神明之休坛而祀之神亦永永无怍惟神实鉴图之尚飨<br />
<br />
○祭徐曰仁文　【戊寅】<br />
<br />
呜呼痛哉曰仁吾复何言尔言在吾耳尔貌在吾目尔志在吾心吾终可柰何哉记尔在湘中还尝语予以寿不能长久予诘其故云尝游衡山梦一老瞿昙抚曰仁背谓曰子与颜子同德俄而曰亦与颜子同寿觉而疑之予曰梦耳子疑之过也曰仁曰此亦可奈何但今得告疾早归林下冀从事于先生之教朝有所闻夕死可矣呜呼吾以为是固梦耳孰谓乃今而竟如所梦邪向之所云其果梦邪今之所传其果真邪今之所传亦果梦邪向之所梦亦果妄邪呜呼痛哉曰仁尝语予道之不明几百年矣今幸有所见而又卒无所成不亦尤可痛乎愿先生早归阳明之麓与二三子讲明斯道以诚身淑后予曰吾志也自转官南贑即欲过家□卧不出曰仁曰未可纷纷之议方驰先生且一行爱与二三子姑为饘粥计先生了事而归呜呼孰谓曰仁而乃先止于是乎吾今纵归阳明之麓孰与予共此志矣二三子又且离群而索居吾言之而孰听之吾倡之而孰和之吾知之而孰问之吾疑之而孰思之呜呼吾无与乐余生矣吾已无所进曰仁之进未量也天而丧予也则丧予矣而又丧吾曰仁何哉天胡酷且烈也呜呼痛哉朋友之中能复有知予之深信予之笃如曰仁者乎夫道之不明也由于不知不信使吾道而非邪则已矣吾道而是邪吾能无蕲于人之不予知予信乎自得曰仁讣葢哽咽而不能食者两日人皆劝予食呜呼吾有无穷之志恐一旦遂死不克就将以托之曰仁而曰仁今则已矣曰仁之志吾知之幸未即死又忍使其无成乎于是复强食呜呼痛哉吾今无复有意于人世矣姑俟冬春之交兵革之役稍定即拂袖而归阳明二三子苟有予纵者尚与之切磋砥砺务求如平日与曰仁之所云纵举世不以予为然者亦且乐而忘其死惟百世以俟圣人而不惑耳曰仁有知其尚能启予之昏而警予之惰邪呜呼痛哉予复何言<br />
<br />
○祭外舅介庵先生文　【辛巳】<br />
<br />
呜呼自公之葬兹上逮今二十有六年乃始复一拜墓下中间盛衰之感死丧之戚险夷之变聚散之情可悲可愕可扼腕而流涕者何可胜道呜呼伤哉死者日以远生者日以谢而少者日以老矣自今以往其可悲可愕死扼腕而流涕者其又可胜道耶二十六年而始获一拜自今以往获拜公之墓下者知复能几呜呼伤哉惟是公之子姓群然集于墓下皆鸾停鹤■〈立寺〉振羽翮而翱乎云霄未已也所以报纯德而慰公于地下者庶亦在兹已乎某奉召北行便道归省甫申展谒辄已告辞言有尽而意无穷顾瞻丘垄岂胜凄断尚飨<br />
<br />
○祭文相文<br />
<br />
呜呼文相迈往直前之气足以振颓靡而起退懦通敏果决之才足以应烦剧而觧纷拏激昂奋迅之谈足以破支辞而折多口此文相之所以超然特出乎等夷而世之人亦方以是而称文相者也然吾之所望于文相则又宁止于是而已乎与文相别数年矣去岁始复一会于江浒握手半日之谈豁然遂破百年之惑一何快也吾方日望文相及其迈往直前之气以内充其宽裕温厚之仁敛其通敏果决之才以自昭其文理密察之智收其奋迅激昂之辩以自全其发强刚毅之德固将日趋于和平而大会于中正斯乃圣贤之德之归矣岂徒文章气节之士而已乎惜乎吾见其进而未见其止也一疾奄逝岂不痛哉闻讣实欲渡江一恸以舒永诀之哀暑病且冗欲往不能临风长号有泪如雨呜呼文相予复何言<br />
<br />
○又祭徐曰仁文　【甲申】<br />
<br />
呜呼曰仁别我而逝兮十年于今葬兹丘兮宿草几青我思君兮一来寻林木拱兮山日深君不见兮窅嵯峨之云岑四方之英贤兮日来臻君独胡为兮与鹤飞而猿吟忆丽泽兮欷歆奠椒醑兮松之阴良知之说兮闻不闻道无间于隐显兮岂幽明而异心我歌白云兮谁同此音<br />
<br />
○祭国子助教薛尚贤文　【甲申】<br />
<br />
呜呼良知之学不明于天下几百年矣世之学者蔽于见闻习染莫知天理之在吾心而无假于外也皆舍近求远舍易求难纷纭交骛以私智相高客气相兢日陷于禽兽夷狄而不知间有独觉其非而畧知反求其本源者则又群相诟笑斥为异学呜呼可哀也已盖自十余年来而海内同志之士稍知讲求于此则亦如晨星之落落乍明乍灭未见其能光大也潮阳在南海之滨闻其间亦有特然知向之士而未及与见间有来相见者则又去来无常自居之弟尚谦始从予于留都朝夕相与者三年归以所闻于予者语君君欣然乐听不厌至忘寝食脱然弃其旧业如敝屣君素笃学高行为乡邦子弟所宗依尚谦自幼受业焉至是闻尚谦之言遂不知已之为兄尚谦之为弟已之尝为尚谦师而尚谦之尝师于已也尽使其群弟子侄来学于予而君亦躬枉辱焉非天下之大勇能自胜其有我之私而果于徙义者孰能与于此哉自是其邑之士若杨氏兄弟与诸后进之来者源源以十数海内同志之盛莫有先于潮阳者则实君之昆弟之为倡也其有功于斯道岂小小哉方将因藉毗赖以共明此学而君忽逝矣其为同志之痛何可言哉虽然君于斯道亦既有闻则夕死无憾矣其又奚悲乎吾之所为长号涕洟而不能自己者为吾道之失助焉耳天也可如何哉相望千里靡由走哭因风寄哀言有尽而意无穷呜呼哀哉<br />
<br />
○祭朱守忠文　【甲申】<br />
<br />
呜呼圣学之不明也久矣予不自量犯天下之诋笑而冐非其任恃以无恐者谓海内之同志若守忠者为之胥附先后终将必有所济也而自十余年来若吾姚之徐曰仁潮阳之郑朝朔杨仕德武陵之冀惟干者乃皆相继物故其余诸同志之尚存足可倚赖者又皆离群索居不能朝夕相与以资切磋砥砺之益今守忠又复弃我而逝天其或者既无意于斯文已乎何其善类之难合而易暌善人之难成而易丧也呜呼痛哉守忠之于斯道既已识其大者又能乐善不倦傍招慱采引接同志而趋之同归于善若饥渴之于饮食视天下之务不啻其家事每欲以身狥之今兹之没也实以驱贼山东昼夜劳瘁至陨其身而不顾呜呼痛哉始守忠之赴山东也过予而告别云节于先生之学诚有终身几席之愿顾事功之心犹有未能脱然者先生将何以裁之予曰君子之事进德修业而已虽位天地育万物皆已进德之事故德业之外无他事功矣乃若不由天德而求骋于功名事业之场则亦希高慕外后世高明之士虽知向学而未能不为才力所使者犹不免焉守忠既己心觉其非回当不为所累矣呜呼岂知竟以是而亡其身乎守心之死盖御灾捍患而死勤事能为忠臣志士之所难能矣而吾犹以是为憾者痛吾道之失助为海内同志之不幸焉耳呜呼痛哉灵輀云迈一奠永诀岂无良朋孰知我心之悲呜呼痛哉<br />

                    <br>
                        <br />
○祭杨士鸣文　【丙戌】<br />
<br />
呜呼士鸣吾见其进也而遽见其止邪往年士德之殁吾已谓天道之无知矣今而士鸣又相继以逝吾安所归咎乎呜呼痛哉忠信明睿之资一郡一邑之中不能一二见而顾萃于一家之兄弟又皆与闻斯道以承千载之绝学此岂出于偶然者固宜使之得志大行发圣学之光辉翼斯文于悠远而乃裁培长养则若彼其艰而倾覆摧折又如此其易其果出于偶然倏聚倏散而天亦略无主宰于其间邪呜呼痛哉潮郡在南海之涯一郡耳一郡之中有薛氏之兄弟小侄既足盛矣而又有士鸣之昆季其余聪明特达毅然任道之器后先颉顽而起者以数十其山川灵秀之气殆不能若是其淑且厚则亦宜有盈虚消息于其间矣乎士鸣兄弟虽皆中道而逝然今海内善类孰不知南海之滨有杨士德士鸣者为成德之士如祥麟瑞凤争一睹之为快因而向风兴起者比比则士鸣昆季之生其潜启默相以有绩于斯道岂其微哉彼黄馘槁毙与草本同腐者又何可胜数枝如士鸣昆季一日之生以死又安可得乎呜呼道无生死无去来士鸣则既闻道矣其生也奚以喜其死也奚以悲独吾党之失助而未及见斯道之大行也则吾亦安能以无一恸乎呜呼痛哉<br />
<br />
○祭元山席尚书文　【丁亥】<br />
<br />
呜呼元山真可谓豪杰之士社稷之臣矣世方没溺于功利辞章不复知有身心之学而公独超然远览知求绝学于千载之上世方党同伐异狥俗苟容以钩声避毁而公独卓然定见惟是之从盖有举世非之而不顾世方植私好利依违反复以垄断相与而公独世道是忧义之所存冐孤危而必吐心之所宜径百折而不回盖其所论虽或亦有动于气激于愤而其心事磊磊则如青天白日洞然可以信其无他世方媢■〈女忌〉谗险排胜已以嫉高明而公独诚心乐善求以伸人之才而不自知其身之为屈求以进贤于国而不知自怨谤之集于其身盖所谓断断休休人之有技若已有之者此大臣之盛德自古以为难非独近世之所未见也呜呼世固有有君而无臣亦有有臣而无君者矣以公之贤而又遭逢　主上之神圣知公之深而信公之笃不啻金石之固胶漆之投非所谓明良相逢竹载一时者欤是何天意之不可测其行之也方若巨舰之遇顺风而其倾之也忽中流而折樯舵其植之也方尔枝叶之敷荣而推之也遂根株而蹶拔其果无意于斯世斯人也乎呜呼痛哉呜呼痛哉某之不肖屡屡辱公过情之荐自度终不能有济于时而徒以为公知人之累每切私怀惭愧又忆往年与公论学于贵竹受公之知实深近年以来觉稍有所进思得与公一面少叙其愚以求质正斯亦千古之一快而公今复已矣呜呼痛哉闻公之讣不能奔哭千里设位一恸割心自今以往进吾不能有益于君国退将益修吾学期终不负知己之报而已矣呜呼痛哉言有尽而意无穷呜呼痛哉<br />
<br />
○祭吴东湖文　【丁亥】<br />
<br />
呜呼吴公吾不可得而见之矣公之才如千将莫邪随其所试皆迎刃而觧公之志如长川逝河信其所趣虽百折不回公之节如坚松古栢必岁寒而后见公之学如深林邃谷必穷探而始知自其筮仕迄于退休扬历中外几于四十年而天下皆以为未能尽公之才登陡崇显至于大司空而天下皆以为未能行公之志虽未尝捐躯丧元而天下信其有成仁死义之勇虽未尝讲学论道而天下知其有辟邪卫正之心呜呼若公者真可谓一世之豪杰无所待而兴者矣某于公未获倾盖而向慕滋切未获识公之面而久已知公之心公于某其教爱勤惓不特篇章之稠迭而过情推引亦复荐剡之频烦长愧菲薄何以承公之教而惧其终不免为知人之累也今兹承乏是土而来正可登堂请谢论心求益而公则避我长逝已一年矣呜呼伤哉幸与公并生斯世而复终身不及一面茫茫天壤竟成千古之神交岂不痛哉薄奠一觞以哭我私公神有知尚来格斯<br />
<br />
○祭永顺宝靖土兵文　【戊子】<br />
<br />
维湖广永顺宝靖二司之土兵多有物故于南宁诸处者嘉靖七年六月十五日乙卯　钦差总制四省军务尚书左都御史新建伯王委南宁府知府蒋山卿等告于　南宁府城隍之神使号召诸物故者之魂魄以牛二羊四豕四祭而告之曰呜呼诸湖兵壮士伤哉尔等皆勤　国事而来死于兹土山溪阻绝不能一旦归见其父母妻子旅魂飘飖于异域无所依倚呜呼伤哉三年之间两次调发使尔络绎奔走于道途不获顾其家室竟死客乡此我等上官之罪也复何言哉复何言哉古者不得已而后用兵先王不忍一夫不获其所况忍群驱无辜之赤子而填之于沟壑且兵之为患非独锋镝死伤之酷而已也所过之地皆为荆棘所住之处遂成涂炭民之毒苦伤心惨目可尽言乎迩者思田之役予所以必欲招抚之者非但以思田之人无可剿之罪于义在所当抚亦正不欲无故而驱尔等于兵刃之下也而尔等竟又以疾病物故于此则岂非命耶呜呼伤哉人孰无死岂必穷乡绝域能死人乎今人不出户庭或饮食伤多或逸欲过节医治不痊亦死矣今尔等之死乃因驱驰　国事捍患御侮而死盖得其死所矣古之人固有愿以马革褁尸不愿死于妇人女子之手者若尔等之死真无愧于马革褁尸之言矣呜呼壮土尔死何憾乎今尔等徒侣皆已班师去矣尔等游魂漂泊正可随之西归尔等尚知之乎尔等其收尔游魂敛尔精魄驾风逐雾随尔徒侣去归其乡依尔祖宗之坟墓以栖尔魂享尔妻子之蒸尝以庇尔后尔等徒侣或有征调之役则尔等尚皷尔生前义勇之气以阴助尔徒侣立功报国为民除患岂不生为壮烈之夫而没为忠义之士也乎予因疾作不能亲临祭所一哭尔等以舒予伤感之怀临文凄怆涕下沾臆今委知府布告予衷尔等有灵尚知之乎呜呼伤哉<br />
<br />
○祭军牙六纛之神文　【戊子】<br />
<br />
惟神秉扬神武三军司命今制度聿新威灵丕振伏惟仰镇国家缉定祸乱平服蛮夷以永无穷之休尚飨<br />
<br />
○祭南海文　【戊子】<br />
<br />
天下之水萃于南海利济四方涵濡万类自有天地厥功为大今　皇圣明露降河清我实受命南荒以平阴阳表里维海効灵乃陈牲帛厥用告成尚飨<br />
<br />
○祭六世祖广东参议性常府君文　【戊子】<br />
<br />
于维我祖効节于　高皇之世肇禋兹土岁久沦芜无宁有司之不遑实我子孙门祚衰微弗克灵承显扬盖冥迷昏隔者八九十年言念怆恻子孙之心亦徒有之恭惟我祖晦迹长遁迫而出仕务尽其忠岂曰有身没之犯父死于忠子殚其孝各安其心白刃不见又知有一祝之荣乎顾表扬忠孝树之风声实良有司修举　国典以宣流　王化之盛羙我祖之烈因以复彰见人心之不泯我子孙亦藉是获申其怆郁永有无穷之休焉及兹庙成而末孙某适获来蒸事若有不偶然者我祖之道其殆自兹而昌乎某承　上命来抚是方上无补于　君国下无益于生民循事省绩实怀多惭至于心之不敢以不自尽则亦求无忝于我祖而已矣承事之余敢告不忘以五世祖秘湖渔隐先生彦达府君配食尚飨<br />
<br />
阳明先生文录卷之九<br />
<br />
◇别录◇<br />
<br />
卷之一　　奏疏一<br />
<br />
卷之二　　奏疏二<br />
<br />
卷之三　　奏疏三<br />
<br />
卷之四　　奏疏四<br />
<br />
卷之五　　奏疏五<br />
<br />
卷之六　　奏疏六<br />
<br />
卷之七　　奏疏七<br />
<br />
卷之八　　公移一<br />
<br />
卷之九　　公移二<br />
<br />
卷之十　　公移三<br />
<br />
卷之十一　　公移四<br />
<br />
卷之十二　　公移五<br />
<br />
卷之十三　　公移六<br />
<br />
卷之十四　　公移七<br />
<br />
●阳明先生别录卷之一<br />
<br />
奏疏一<br />
<br />
◆奏疏一<br />
<br />
陈言边务疏<br />
<br />
乞养病疏<br />
<br />
乞宥言官去权奸以章圣德疏<br />
<br />
自劾乞休疏<br />
<br />
乞养病疏<br />
<br />
谏迎佛疏<br />
<br />
辞新任乞以旧职致仕疏<br />
<br />
谢恩疏<br />
<br />
给由疏<br />
<br />
参失事官员疏<br />
<br />
闽广捷音疏<br />
<br />
申明赏罚以厉人心疏<br />
<br />
攻治盗贼二策疏<br />
<br />
类奏擒斩功次疏<br />
<br />
添设清平县治疏<br />
<br />
疏通盐法疏<br />
<br />
○陈言边务疏　【弘治十二年时进士】<br />
<br />
迩者窃见　皇上以彗星之变警戒修省又以虏寇猖獗命将出师　宵旱忧勤不遑宁处此诚　圣主遇灾能警临事而惧之盛心也当兹多故主忧臣辱孰敢爱其死况有一二之见而忍不以上闻耶臣愚以为今之大患在于为大臣者外托慎重老成之名而内为固禄希宠之计为左右者内挟交蟠蔽壅之资而外肆招权纳贿之恶习以成俗互相为奸忧世者谓之迂狂进言者目以浮躁沮抑正大刚直之气而养成怯懦因循之风故其衰耗颓塌将至于不可支持而不自觉今幸上天仁爱适有边陲之患是忧虑警省易辕改辙之机也此在　陛下必宜自有所以痛革弊源惩艾而振作之者矣新进小臣何敢僭闻其事以干出位之诛至于军情之利害事机之得失苟有所见是固刍荛之所可进卒伍之所得言者也臣亦何为而不可之有虽其所陈未必尽合时论然私心窃以为必宜如此则又不可以苟避乖刺而遂已于言也谨陈便宜八事以备采择一曰蓄材以备急二曰舍短以用长三曰简师以省费四曰屯田以足食五曰行法以振威六曰敷恩以激怒七曰捐小以全大八曰严守以乘弊何谓蓄材以备急臣惟将者三军之所恃以动得其人则克以胜非其人则败以亡其可以不豫畜哉今者边方小寇曾未足以辱偏禆而　朝廷会议推举固已仓皇失措不得已而思其次一二人之外曾无可以继之者矣如是而求其克敌致胜其将何恃而能乎夫以南宋之偏安犹且宗泽岳飞韩世忠刘锜之徒以为之将李纲之徒以为之相尚不能止金人之冲突今以一统之大求其任事如数子者曾未见有一人万如虏寇长驱而入不知　陛下之臣孰可使以御之若之何其犹不寒心而早图之也臣愚以为今之武举仅可以得骑射抟击之士而不足以收韬畧统驭之才今公侯之家虽有教读之设不过虚应故事而实无所禆益诚使公侯之子皆聚之一所择文武兼济之才如今之提学之职者一人以教育之习之以书史骑射授之以韬畧谋猷又于武学生之内岁升其超异者于此使之相与磨礲砥砺日稽月考别其才否比年而校试三年而选举至于兵部自尚书以下其两侍郎使之每岁更迭廵边于科道部属之内择其通变特达者二三人以从因使之得以周知道里之远近边关之要害虏情之虚实事势之缓急无不深谙熟察于平日则一旦有急所以遥度而往莅之者不虑无其人矣孟轲有云苟为不畜终身不得臣愿自今畜之也何谓舍短以用长臣惟人之才能自非圣贤有所长必有所短有所明必有所蔽而人之常情亦必有所惩于前而后有所警于后吴起杀妻忍人也而称名将陈平受金贪夫也而为谋臣管仲被囚而建霸孟明三北而成功顾上之所以驾驭而鼓动之者何如耳故曰用人之仁去其贪用人之智去其诈用人之勇去其怒夫求才于仓卒艰难之际而必欲拘于先规矩绳墨之中吾知其必不克矣臣尝闻诸道路之言曩者边关将士以骁勇强悍称者多以过失罪名摈弃于闲散之地夫有过失罪名其在平居无事诚不可使处于人上至于今日之多事则彼之骁勇强悍亦诚有足用也且彼摈弃之久必且悔艾前非以思奋励今诚委以数千之众使得立功自赎彼又素熟于边事加之以积惯之余其与不习地利志图保守者功宜相远矣古人有言使功不如使过是所谓使过也何谓简师以省费臣闻之兵法曰日费于金然后十万之师举夫古之善用兵者取用于国因粮于敌犹且日费千金今以中国而御夷虏非漕挽则无粟非征输则无财是固不可以言因粮于敌矣然则今日之师可以轻出乎臣以公差在外甫归旬日遥闻出师窃以为不必然者何则北地多寒今炎暑渐炽虏性不耐我得其时一也虏恃弓矢今大雨时行筋胶解弛二也虏逐水草以为居射生畜以为食今已蜂屯两月边草殆尽野无所猎三也以臣料之官军甫至虏迹遁矣夫兵固有先声而后实者今师旅既行言已无及惟有简师一事犹可以省虚费而得实用夫兵贵精不贵多今速　诏诸将密于万人之内取精徤足用者三分之一而余皆归之京师万人之声既扬矣今密归京师边关固不知也是万人之威犹在也而其实又可以省无穷之费岂不为两便哉况今官军之出战则退后功则争先亦非边将之所喜彼之请兵徒以事之不济则责有所分焉耳今诚于边塞之卒以其所以养京军者而养之以其所以赏京军者而赏之旬日之间数万之众可立募于帐下奚必自京而出哉何谓屯田以给食臣惟兵以食为主无食是无兵也边关转输水陆千里踣蝢捐弃十而致一故兵法曰国之贫于师者远输远输则百姓贫近师贵卖贵卖则百姓财竭此之谓也今之军官既不堪战阵又使无事坐食以益边困是与敌为谋也三边之戍方以战守不暇耕农诚使京军分屯其地给种授器待其秋成使之各食其力寇至则授甲归屯遥为声势以相掎角寇去仍复其业因以其暇缮完虏所拆毁边墙亭堡以遏冲突如此虽未能尽给塞下之食亦可以少息输馈矣此诚持久俟时之道王师出于万全之长策也何谓行法以振威臣闻李光弼之代子仪也张用济斩于辕门狄青之至广南也陈曙戮于戏下是以皆能振疲散之卒而摧方强之虏今边臣之失机者往往以计幸脱朝丧师于东陲暮调守于西鄙罚无所加兵因纵弛如此则是　陛下不惟不寘之罪而复为曲全之地也彼亦何惮而致其死力哉夫法之不行自上犯之也今总兵官之头目动以一二百计彼其诚以武勇而收录之也则亦何不可之有然而此辈非势家之子弟即豪门之夤缘皆以权力而强委之也彼且需求刻剥骚扰道路仗势以夺功无劳而冐赏懈战士之心兴边戎之怨为总兵者且复资其权力以相后先其委之也敢以不受乎其受之也其肯以不庇乎苟戾于法又敢斩之以殉乎是将军之威固已因此辈而索然矣其又何以临师服众哉臣愿　陛下手敕提督等官发令之日即以先所丧师者斩于辕门以正军法而所谓头目之属悉皆禁令发回毋使渎扰侵冐以挠将权则士卒奋励军威振肃克敌制胜皆原于此不然虽有百万之众徒以虚国劳民而亦无所用之也何谓敷恩以激怒臣闻杀敌者怒也今师方失利士气消沮三边之戍其死亡者非其父母子弟则其宗族亲戚也今诚抚其疮痍问其疾苦恤其孤寡振其空乏其死者皆无怨尤则生者自宜感动然后简其强壮宣以　国恩喻以虏雠明以天伦激以大义悬赏以鼓其勇暴恶以深其怒痛心疾首日夜淬砺务与之俱杀父兄之雠以报　朝廷之德则我之兵势日张士气日奋而区区丑虏有不足破者矣何谓捐小以全大臣闻之兵法曰将欲取之必固与之又曰佯北勿从饵兵勿食皆捐小全大之谓也今虏势方张我若按兵不动彼必出锐以挑战挑战不已则必设诈以致师或捐弃牛马而伪逃或揜匿精悍以示弱或诈溃而埋伏或潜军而请和是皆诱我以利也信而从之则墯其计矣然今边关守帅人各有心虏情虚实事难卒辨当其挑诱之时畜而不应未免小有剽掠之虞一以为当救一以为可邀从之则必陷于危亡之地不从则又惧于坐视之诛此王师之所以奔逐疲劳损失威重而丑虏之所以得志也今若恣其操纵许以便宜其纵之也不以其坐视其捐之也不以为失机养威畜愤惟欲责以大成而小小挫失皆置不问则我师常逸而兵威无损此诚胜败存亡之机也何谓严守以乘弊臣闻古之善战者先为不可胜以待敌之可胜盖中国工于自守而胡虏长于野战今边卒新破虏势方剧若复与之交战是投其所长而以胜予敌也为今之计惟宜婴城固守远斥堠以防奸勤间谍以谋虏熟训练以用长严号令以肃惰而又频加犒享使皆畜力养锐譬之积水俟其盈满充溢而后乘怒急决之则其势并力骤至于崩山漂石而未已昔李牧备边日以牛酒享士士皆乐为一战而牧屡抑止之至其不可禁遏而始奋威并出若不得已而后从之是以一战而破强胡今我食既足我威既盛我怒既深我师边逸我守既坚我气既锐则是周悉万全而所谓不可胜者既在于我矣由是我足则虏日以匮我盛则虏日以衰我怒则虏日以曲我逸则虏日以劳我坚则虏日以虚我锐则虏日以钝索情较计必将疲罢奔逃然后用奇设伏悉师振旅出其所不趋趋其所不意迎邀夹攻首尾横击是乃以足当匮以盛敌衰以怒加曲以逸击劳以坚破虚以锐攻钝所谓胜于万全立于不败之地而不失敌之败者也右臣所陈非有奇特出人之见固皆兵家之常谈今之为将者之所共见也但今边关将帅虽或知之而不能行类皆视为常谈漫不加省势有所轶则委于无可柰何事惮烦难则为因循苟且是以玩习弛废一至于此　陛下不忽其微乞　勅兵部将臣所奏熟议可否转行提督等官即为斟酌施行毋使视为虚文务欲责以实効庶于军机必有少补臣不胜为　国惓惓之至<br />

                    <br>
                        <br />
○乞养病疏　【十五年八月时官刑部主事】<br />
<br />
臣原籍浙江绍兴府余姚县人由弘治十二年二甲进士弘治十三年六月除授前职弘治十四年八月奉　命前往直隶淮安等府会同各该廵按御史审决重囚已行遵奉　奏报外切缘臣自去岁三月忽患虚弱咳嗽之疾剂灸交攻入秋稍愈遽欲谢去药石医师不可以为病根既植当复萌芽勉强服饮颇亦臻效及奉　命南行渐益平复遂以为无复他虑竟废医言捐弃药饵冲冒风寒恬无顾忌内耗外侵旧患乃作及事竣北上行至扬州转增烦热迁延三月尫羸日甚心虽恋　阙势不能前追诵医言则既晚矣先民有云忠言逆耳利于行良药苦口利于病臣之致此则是不信医者逆耳之言而畏难苦口之药之过也今虽悔之其可能乎臣自惟田野竖儒粗通章句遭遇　圣明窃禄部署未效荅于涓埃惧遂填于沟壑蝼蚁之私期得暂离职任投养幽闲苟全余生庶申初志伏望　圣恩垂悯乞　敕吏部容臣暂归原籍就医调治病痊之日仍赴前项衙门办事以图补报臣不胜迫切愿望之至<br />
<br />
○乞　宥言官去权奸以章　圣德疏　【正德元年时官兵部主事】<br />
<br />
臣闻君仁则臣直大舜之所以圣以能隐恶而扬善也臣迩者窃见　陛下以南京户科给事中戴铣等上言时事特　敕锦衣卫差官校拿解赴京臣不知所言之当理与否意其间必有触冒忌讳上干雷霆之怒者但以铣等职居谏司以言为责其言而善自宜嘉纳施行如其未善亦宜包容隐覆以开忠谠之路乃今赫然下令远事拘囚在　陛下之心不过少示惩创使其后日不敢轻率妄有论列非果有意怒绝之也下民无知妄生疑惧臣切惜之今在廷之臣莫不以此举为非宜然而莫敢为　陛下言者岂其无忧国爱君之心哉惧　陛下复以罪铣等者罪之则非惟无补于国事而徒足以增　陛下之过举耳然则自是而后虽有上关　宗社危疑不制之事　陛下孰从而闻之　陛下聪明超绝苟念及此宁不寒心况今天时冻冱万一差去官校督束过严铣等在道或致失所遂填沟壑使　陛下有杀谏臣之名兴羣臣纷纷之议其时　陛下必将追咎左右莫有言者则既晚矣伏愿　陛下追收前旨使铣等仍旧供职扩太公无我之仁明改过不吝之勇　圣德昭布远迩人民胥悦岂不休哉臣又惟君者元首也臣者耳目手足也　陛下思耳目之不可使壅塞手足之不可使痿痹必将恻然而有所不忍臣承乏下僚僭言实罪伏覩　陛下明旨有政事得失许诸人直言无隐之条故敢昧死为　陛下一言伏惟俯垂宥察不胜干冒战栗之至<br />
<br />
○自劾乞休疏　【十年时官鸿胪寺卿】<br />
<br />
臣由弘治十二年进士历任今职盖叨位窃禄十有六年中间鳏旷之罪多矣迩者　朝廷举考察之典拣汰群僚臣反顾内省点检其平日正合摈废之列虽以阶资稍崇偶幸漏网然其不职之罪臣自知之不敢重以欺　陛下况其气体素弱近年以来疾病交攻非独才之不堪亦且力有不任夫幸人之不知而鼠窜苟免臣之所甚耻也淑慝混淆使劝惩之典不明臣之所甚惧也伏惟　陛下明烛其罪以之为显罪使天下晓然知不肖者之不得以幸免臣之愿死且不朽若从末减罢归田里使得自附于乞休之末臣之大幸亦死且不朽臣不胜惶恐待罪之至<br />
<br />
○乞养病疏　【十年八月】<br />
<br />
顷者臣以　朝廷举行考察自陈不职之状席藁待罪其时臣疾已作然不敢以疾请者人臣鳏旷废职自宜摈逐以彰　国法疾非所言矣　陛下宽恩曲成留使供职臣虽冥顽亦宁不知感激自奋及其壮齿陈力就列少效犬马然臣病浸气弱力不能从其心臣自往岁投窜荒夷往来道路前后五载蒙犯瘴雾魑魅之与游蛊毒之与处其时虽未即死而病势因仍渐肌入骨日以深积后值　圣恩汪濊掩瑕纳垢复玷清班收敛精魂旋回光泽其实内病潜滋外强中稿顷来南都寒暑失节病遂大作且臣自幼失母鞠于祖母岑今年九十有六耄甚不可迎侍日夜望臣一归为诀臣之疾痛抱此苦怀万无生理　陛下至仁天覆惟恐一物不遂其生伏乞放臣暂回田里就医调治使得目见祖母之终臣虽殒越下土永衔犬马帷盖之恩倘得因是苟延残喘复为完人臣齿未甚衰暮犹有图効之日臣不胜恳切愿望之至<br />
<br />
○谏迎佛疏　【稿具未上】<br />
<br />
臣自七月以来切见道路流传之言以为　阰下遣使外夷远迎佛教群臣纷纷进　谏皆斥而不纳臣始闻不信既知其实然独窃喜幸以为此乃　陛下圣智之开明善端之萌蘖群臣之谏虽亦出于忠爱至情然而未能推原　陛下此念之所从起是乃为善之端作圣之本正当将顺扩充遡流求原而乃狃于世儒崇正之说徒尔纷争力沮宜乎　陛下之有所拂而不受忽而不省矣愚臣之见独异于是乃惟恐　陛下好佛之心有所未至耳诚使　陛下好佛之心果已真切恳至不徒好其名而必务得其实不但好其末而必务求其本则尧舜之圣可至三代之盛可复矣岂非天下之幸　宗社之福哉臣请为　陛下言其好佛之实　陛下聪明圣知昔者青宫固已播传四海即位以来偶值多故未暇讲求五帝三王神圣之道虽或时御　经筵儒臣进说不过日袭故事就文敷衍立谈之间岂能遽有所开发　陛下听之以为圣贤之道不过如此则亦有何可乐故渐移志于骑射之能纵心于游观之乐盖亦无所用其聪明施其才力而偶托寄于此　陛下聪明岂固遂安于是而不知此等皆无益有损之事也哉驰逐困惫之余夜气清明之际固将厌倦日生悔悟日切而左右前后又莫有以神圣之道为　陛下言者故遂远思西方佛氏之教以为其道能使人清心绝欲求全性命以出离生死又能慈悲普爱济度群生去其苦恼而跻之快乐今灾害日兴盗贼日炽财力日竭天下之民困苦已极使诚身得佛氏之道而拯救之岂徒息精养气保全性命岂徒一身之乐将天下万民之困苦亦可因是而苏息故遂特降　纶音发币遣使不惮数万里之遥不爱数万金之费不惜数万生灵之困毙不厌数年往返之迟久远迎学佛之徒是盖　陛下思欲一洗旧习之非而幡然于高明光大之业也　陛下试以臣言反而思之　陛下之心岂不如此乎然则　圣知之开明善端之萌蘖者亦岂过为谀言以佞　陛下哉　陛下好佛之心诚至则臣请毋好其名而务得其实毋好其末而务求其本　陛下诚欲得其实而求其本则请毋求诸佛而求诸圣人毋求诸外夷而求诸中国此又非臣之苟为游说之谈以诳　陛下臣又请得而备言之夫佛者夷狄之圣人圣人者中国之佛也在彼夷狄则可用佛氏之教以化导愚顽在我中国自当用圣人之道以参赞化育犹行陆者必用车马渡海者必以舟航今居中国而师佛教是犹以车马渡海虽使造父为御王良为右非但不能利涉必且有沉溺之患夫车马本致远之具岂不利器乎然而用非其地则技无所施　陛下若谓佛氏之道虽不可以平治天下或亦可以脱离一身之生死虽不可以参赞化育而时亦可以导群品之嚣顽就此二说亦复不过得吾圣人之余绪　陛下不信则臣请比而论之臣亦切尝学佛最所尊信自谓悟得其蕴奥后乃窥见圣道之大始遂弃置其说臣请母言其短言其长者夫西方之佛以释迦为最中国之圣人以尧舜为最臣请以释迦与尧舜比而论之夫世之最所崇慕释迦者莫尚于脱离生死超然独存于世今佛氏之书具载始末谓释迦住世说法四十余年寿八十二岁而没则其寿亦诚可谓高矣然舜年百有十岁尧年一百二十岁其寿比之释迦则又高也佛能慈悲施舍不惜头目脑髓以救人之急难则其仁爱及物亦诚可谓至矣然必苦行于雪山奔走于道路而后能有所济若尧舜则端拱无为而天下各得其所惟克明峻德以亲九族则九族既睦平章百姓则百姓昭明协和万邦则黎民于变时雍极而至于上下草木鸟兽无不咸若其仁爱及物比之释迦则又至也佛能方便说法开悟群迷戒人之酒止人之杀去人之贪绝人之嗔其神通妙用亦诚可谓大矣然必耳提面诲而后能若在尧舜则光被四表格于上下其至诚所运自然不言而信不动而变无为而成盖与天地合其德与日月合其明与四时合其序与鬼神合其吉凶其神化无方而妙用无体比之释迦则又大也若乃诅呪变幻眩怪捏妖以欺或愚冥是故佛氏之所深排极诋谓之外道邪魔正与佛道相反者不应好佛而乃好其所相反求佛而乃求其所排诋者也　陛下若以尧舜既没心欲求之于彼则释迦之亡亦已久矣若谓彼中学佛之徒能传释迦之道则吾中国之大顾岂无人能传尧舜之道者乎　陛下未之求耳　陛下试求大臣之中苟其能明尧舜之道者日日与之推求讲究乃必有能明神圣之道致　陛下于尧舜之域者矣故臣以为　陛下好佛之心诚至则请毌好其名而务得其实毌好其末而务求其本务得其实而求其本则请毌求诸佛而求诸圣人毌求诸夷狄而求诸中国者果非妄为游说之谈以诳　陛下者矣　陛下而果能以好佛之心而好圣人以求释迦之诚而求诸尧舜之道则不必涉数万里之遥而西方极乐只在目前则不必縻数万之费毙数万之命历数年之久而一尘不动弹指之间可以立跻圣地神通妙用随形随足此又非臣之缪为大言以欺　陛下必欲讨究其说则皆凿凿可证之言孔子云我欲仁斯仁至矣一日克已复礼而天下归仁孟轲云人皆可以为尧舜岂欺我哉　陛下反而思之又试以询之大臣询之群臣果臣言出于虚缪则甘受欺妄之戮臣不知　讳忌伏见　陛下善心之萌不觉踊跃喜幸辄进其将顺扩充之说惟　陛下垂察则　宗社幸甚天下幸甚万世幸甚臣不胜祝望恳切殒越之至专差舍人某具疏奏上以　闻<br />
<br />
○辞新任乞以旧职致仕疏　【十一年十月时升南贑佥都御史】<br />
<br />
臣原任南京鸿胪寺卿去岁四月尝以不职自劾求退后至八月又以旧疾交作复乞　天恩放回调理皆未蒙　准允黾勉尸素因循日月至今年九月十四日忽接吏部咨文蒙　恩升授前职闻　命惊惶感泣之余莫知攸措窃念臣才本庸劣性复迂疏兼以疾病多端气体羸弱待罪鸿胪闲散之地犹惧不称况兹廵抚重任其将何才以堪夫因才器使　朝廷之大政也量力受任人臣之大分也膴仕显官臣心岂独不愿一时贪幸苟受后至溃政偾事臣一身戮辱亦奚足惜其如　陛下之事何况臣疾病未已精力益衰平居无事尚尔奄奄军旅驱驰岂复堪任臣在少年粗心浮气狂诞自居自后涉历渐久稍知惭沮逮今思之悔创靡及人或未考其实臣之自知则既审矣又何敢崇饰旧恶以误　国事伏愿　陛下念　朝廷之大政不可轻地方之重寄不可苟体物情之有短长悯凡愚之所不逮别选贤能委以兹任悯臣之愚不加谪逐容令仍以鸿胪寺卿退归田里以免负乘之诛臣虽颠殒敢忘衔结臣自幼失慈鞠于祖母岑今年九十有七旦暮思臣一见为诀去岁乞休虽迫疾病实亦因此臣敢辄以蝼蚁苦切之情控于　陛下冀得便道先归省视岑疾少伸反哺之私以俟矜允之　命臣衷情迫切不自知其触昧条宪臣不胜受　恩感激渎冒战惧哀恳祈望之至<br />
<br />
○谢　恩疏　【十二年正月二十六日】<br />
<br />
臣原任南京鸿胪寺卿正德十一年九月十四日准吏部咨为缺官事该部题奉　圣旨王守仁升都察院左佥都御史廵抚南贑汀漳等处地方写　敕与他钦此钦遵臣自以菲才多病惧不胜任以致偾事当具本乞　恩辞免容令原职致仕随于十月二十四日节该钦奉　敕谕尔前去廵抚江西南安贑州福建汀州漳州广东南雄韶州惠州潮州各府及湖广郴州地方抚安军民修理城池禁革奸弊一应地方贼情军马钱粮事宜小则径自区画大则奏请定夺钦此钦遵外十一月十四日续准兵部咨为紧急贼情事内开都御史文森迁廷误事见奉　敕书切责乃敢托疾避难奏回养病见今盗贼刼掠民遭荼毒万一王守仁因见地方有事假托辞免不无愈加误事该本部题奉　圣旨既地方有事王守仁着上紧去不许辞避迟误钦此间报忧惭不遑宁处一面扶疾候　旨至浙江杭州府地方于十二月初二日复准吏部咨该臣　奏为乞　恩辞免新任仍照旧职致仕事奏奉　圣旨王守仁不准休致南贑地方见今多事着上紧前去用心廵抚钦此备咨到臣感　恩惧罪之余不敢冒昧复　请随于本月初三日起程至次年正月十六日已抵贑州接管廵抚外伏念臣气体羸弱质性迂疏聊为口耳之学本非折冲之才鸿胪闲散尚以疾病而不堪廵抚繁难岂其精力之可任但前官以辞疾招议适踵效尤之嫌而　圣旨以多事为言恐蹈避难之罪遂尔冒于负乘不暇虞于覆餗黾勉莅事忽已踰旬受　恩思效每废寝食顾兵粮耗竭之余加之以师旅而盗贼残破之后方苦于疮痍尚尔一筹之未展敢云期月而可观况炎毒旧侵惧复中于瘴疠尫衰日积忧不任于驱驰心有余而才不逮足欲进而力不前徒切感　恩之报莫申效死之诚臣敢不勉其智之所不足竭砥砺于已尽其力之所可为付利钝于天亮无补于河岳亦少致其涓埃稍俟狐鼠巢穴之乎终遂麋鹿山林之请臣不胜受　恩感激<br />
<br />
○给由疏　【十二年二月二十五日】<br />
<br />
臣见年四十六岁系浙江绍兴府余姚县民籍由进士弘治十三年二月内除授刑部云南清吏司主事弘治十五年八月内告回原籍养病弘治十七年七月内病痊赴部改除兵部武选清吏司主事正德元年十二月内为宥言官去权奸以彰　圣德事蒙　恩降授贵州龙场驿驿丞正德五年三月内蒙升江西吉安府庐陵县知县本年十月内升南京刑部四川清吏司主事正德六年正月内调吏部验封清吏司主事本年十月内升本部文选清吏司员外郎正德七年三月内升本部考功清吏司郎中本年十二月初八日蒙升南京太仆寺少卿正德八年十月二十二日到任至正德九年四月二十一日止历俸六个月本日接到吏部札付蒙升南京鸿胪寺卿本月二十五日到任至正德十一年九月十四日止连闰历俸二十九个月零二十日本日准吏部咨蒙　恩升都察院右佥都御史廵抚南贑汀漳等府于正德十二年正月十六日前到地方行事支俸起扣至本月二十五日止又历俸十日连前共辏历俸三十六个月三年考满例应给由缘臣系廵抚官员见在福建漳州等府地方督调官军夹剥漳甫等处流贼未敢擅离缘系三年给由事理为此具本奏　闻<br />
<br />
○参失事官员疏　【十二年三月十五日】<br />
<br />
据江西按察司整饰兵备带管分廵岭比道副使杨璋呈据贑州府信丰县及信丰守御千户所各报称正德十二年二月初七日有龙南强贼突来地名崇仙屯札已经差委兴国县义民萧承会同信丰龙南官兵相机剿捕续据申报强贼突来本县小河住札离县约有四十余里乞要发兵策应又据申报本月初九日有龙南流贼六百余人突至城下除严督军兵固守城池缘本所县无兵御敌诚恐前贼攻城卒难止遏乞调峯山弩手并该县兵夫救护又经差委南安府经历王祚南康县县丞舒富统领弩手杀手前去约会二县掌印官并领兵官相机攻园去后续据县丞舒富呈本月初十日蒙委统领杀手陈礼鲂打手吴尚能等兵五百名经历王祚义民萧承统领峯山加善双秀弩手各三百名先后到于信丰县会剿至十一日止有该所管屯千户林节带兵四十余名出城据乡导马客等报称止有强贼六百余人在地名花园屯札当同各官将兵分布札定只见前贼一阵止有百十余徒先出有前哨义民萧承领兵就与敌杀斩获贼级四颗夺获白旗一面顷刻众贼出营分为三哨约有二千余徒瞰知龙南反招贼首黄秀魁紏合广东龙川县浰头贼首池大鬓贼首池大安新总并池大升共为一阵贼首杨金巢自为一阵势甚猖獗卑职督统本哨兵快奋勇交锋杀死贼徒二十余人不意贼众一涌前冲杀手陈礼鲂百长锺德升等见势难当俱各不听约束先行漫散有南康县报効义士杨习举等仍与前贼死敌不退俱被戮伤身死及有经历王祚上马王便亦被执去贼势得胜仍要敢城随与萧承林节等收集众兵退至南营山把截遇蒙本道亲临该县督剿各贼闻知退至牛州离城少远至十二日前贼差人告招十三日蒙本首差萧承前去招抚就将经历王祚放回贼往原巢去讫等因到道备呈到臣随据龙南县知县卢凤呈称本县捕盗主簿周政会同镇抚刘镗千户洪因统领机兵旗军于本月十八日前去信丰县截捕探得强贼池大鬓黄秀魁等从鸦鹊隘越过安远县住札本职督兵追截前贼已往广东龙州县复回原巢浰头去讫据安远县知县刘瑀禀称于本月十九日统领水元大石等保民兵弩手前去龙泉等保截剿各贼遯回原巢去讫难以穷追以此掣兵回县缘由查得先据该道及信丰县所各禀报前事已经批仰该道兵备等官急调招抚义官叶芳协同石背兵夫断贼归路及调峯山弩手与南康打手人等责委县丞舒富统领前后夹击又看得此贼既离巢宂利在速战仍仰该府急行所属邻近官司俱要乘险设伏厚集以待及于各乡村往来路径多张疑兵使贼不敢轻易奔突仍调安远县知县刘瑀星夜起集水元大石等保民兵一千横接龙南邀其不备若贼犹屯信丰急自龙南直趋浰头捣其巢宂贼进无所获退无所处不过旬日可以坐擒仰各遵照施行去后今据前因参看得县丞舒富承委督剿不能相度机宜轻率骤进以致杀伤兵快原其心虽出奋勇责以师律均为败事经历王祚临阵溃奔为贼所执后虽幸免终系失机信丰所县知县黄天爵千户郑铎廵捕副千户朱诚惟知固城自守不肯发兵应援龙南知县庐凤捕盗主簿周政堤备镇抚刘镗千户洪恩地当关隘正可防遏坐视前贼往来畧不出兵邀击千户林节即其兵力之寡似难全责究其失律之罪亦宜分受安远县知县刘瑀承调追袭缓不及事俱属违法南康县百长锺德升等临敌不前故违约束先行溃散失误军机应合处以军法该道兵备副使杨璋守备都指挥同知王泰俱属提督欠严但杨璋往来调度卒能招抚前贼计其功劳可以赎罪及招广东龙川县掌印捕盗等官明知首贼池大鬓等在彼地方为巢却亦不行时尝廵还纵其过境刼掠又各不行乘机追捕俱属故违所据前项失事官员俱合遵奉　敕谕事理即行提问但前项贼徒拥众数千变诈百出今虽阳受招抚其实阴怀异图况其党与根连三省万一乘间复出为患必大正系紧关用人堤备之际除将百长锺德升等查勘的确处以军法及方面军职另行参究外其余前项各官且量加督责姑令戴罪堤备各自相机行事勉图后功以赎前罪仍一面委官前去信丰县地方查勘前项杀死兵快数目及有无隐匿别项事情另行参　奏缘系地方紧急贼情及参失事官员事理未敢擅便为此具本请　旨<br />

                    <br>
                        <br />
○闽广捷音疏　【十二年五月初八日】<br />
<br />
据福建按察司整饰兵备兼管分廵漳南道佥事胡琏呈会同分守右参政艾洪经理军务左参政陈策副使唐泽将令都指挥佥事李胤督据河头等哨委官指挥徐麒知县施祥知事曾瑶等呈称各职统领军兵五千余人进至长富村等处见得贼众地险巢宂数多兼且四路装伏势甚猖獗克期于正德十二年正月十八日等各分哨路从长富村至阔竹洋新洋大丰五雷大小峯等处与贼交锋前后大战数合擒斩首从贼犯黄烨等共计四百三十二名颗俘获贼属一百四十六名口烧毁房屋四百余间夺获马牛等项被贼杀死老人许六打手黄富璘等六名余贼俱各奔聚象湖山拒守各职又统官兵追至莲花石与贼对札诚恐贼众我寡呈乞添兵策应等因到道行据大溪哨指挥高伟呈报统兵约会莲花石官兵攻打象湖山适遇广东委官指挥王春等领兵亦至彼境大伞地方卑职与指挥覃桓县丞纪镛领兵前去会剿不意大伞贼徒突出卑职等奋勇抵战覃桓纪镛马陷深泥与军人易成等七名兵快李崇静等八名俱被戳伤身死卑职亦被戳二鎗势难抵敌只得收兵暂回听候缘象湖山系极高绝险自来官兵所不能攻今贼势日益若不添调狼兵稍俟秋冬会举夹攻恐生他变通行呈禀问续奉本院纸牌为进兵方畧事备行各职遵奉密谕佯言犒众退师俟秋再举密切部勒诸军乘懈奋击依蒙密差义官曾崇秀爪探虚实乘贼怠弛会选精兵一千五百名当先重兵四千二百名继后分作三路各职统领俱于二月十九日夜衔枚直趋三路并进直捣象湖山夺其隘口各贼虽已失险但其间贼徒类皆骁勇精悍犹能凌堑绝谷超跃如飞复据上层峻险四面飞打衮木礧石以死拒敌我兵奋勇鏖战自辰至午呼声震天撼摇山谷三司所发奇兵复从间道皷噪突登贼始惊溃大败我兵乘胜追杀擒斩大贼首黄猫狸游四并广东大贼首萧细弟郭虎等二百九十一名颗俘获贼属一百三十三名口其间坠崖墯壑死者不可胜计夺回水黄牛赃银鎗刀等物烧毁房屋五百余间余贼溃散复入流恩山冈等巢与诸贼合势亦被各贼杀死头目赖颐打手杨缘等一十四名次早各职分兵追剿指挥高伟推官胡宁道亦由大丰领兵来会仍与前贼交锋大战擒斩首从贼犯巫姐旺等一百六十三名颗俘获贼属一百六名口余贼败走各又遯入广东交界黄蜡溪上下樟溪大山去讫又据金丰三团哨委官指挥王铠李诚通判龚震等各呈称贼首詹师富等恃居可塘洞山寨聚粮守险势甚强固各职依奉会议分兵五路连日攻打生擒大贼首詹师富江嵩范克起罗招贤等四名余贼败走复入竹子洞等处大山啸聚随又分兵追袭与贼连战擒首从贼犯范兴长等二百三十五名颗俘获贼属八十二名口夺回被虏男妇五名口夺获马牛等物亦被各贼杀死老人胡文政一名戳伤乡夫叶永旺等五名又据指挥徐麒等呈称黄蜡溪上下漳溪与广东饶平县并本省永定县山界相连遵依约会广东官兵并金丰哨指挥韦鉴大溪哨推官胡宁道等于三月二十一日子时发兵齐至黄蜡广东义民饶四等领兵亦至会合我兵三路进攻贼出拒战甚锐我兵奋勇大噪而前擒斩首从贼犯温宗富等九十一名颗俘获贼属一十三名口余贼败走各兵乘胜追至赤石岩仍与大战良久贼复大败又擒斩首从贼犯游宗成等一百四十六名颗俘获贼属九十名口又据中营委官指挥张钺百户吕希良等呈称领兵追赶黄蜡溪等处逃贼至地名陈吕村遇贼拒战当阵擒斩首从贼犯朱老叔等六十六名颗俘获贼属八名口各另呈解到道转解审验纪功外续据委官知府锺湘呈称蒙调官兵先后两月之间攻破长富村等处巢宂三十余处擒斩首从贼犯一千四百二十余名颗俘获贼属五百七十余名口夺回被虏男妇五名口烧毁房屋二千余间夺获牛马赃仗无算即今胁从余党悉愿携带家口出官投首听抚安插本职遵照兵部　奏行勘合并廵抚都察院节行案牌事理出给告示发委知县施祥县丞余道招抚胁从贼人朱宗玉翁景璘等一千二百三十五名家口二千八百二十八名口俱经审验安插复业缘由呈报到道转呈到臣及据广东按察司分廵岭东道兵备佥事等官顾应祥等会呈遵依本院案验委官统领军兵会同福建克期进剿随奉本院进兵方畧当即遵依扬言班师一面出其不意从牛皮石岭脚隘等处分为三哨鼓噪并进贼瞻顾不暇望风瓦解节据指挥杨昂王春通判徐玑陈策义宫余黄孟等各报称于本年正月二十四等日克破古村木窖禾村大水山柘林等巢生擒大贼首张大背刘乌嘴萧干爻范端萧玉即萧五显蓟钊苏瑢赖隆等并擒斩首从贼犯乘胜前进会同福建官军克期夹攻间探知大伞贼徒溃围杀死指挥覃桓县丞纪镛等情当即进兵策应各贼畏我兵势烧巢奔走生擒贼首罗圣钦余贼退入箭灌大寨合势乘险并力拒敌蒙委知县张戬督同指挥张天杰分哨由别路进兵攻破白土村赤石岩等巢直捣箭灌大寨诸贼迎战我兵奋勇合击遂破箭灌当阵斩获首从贼犯共计二百二十四名颗俘获贼属八十四名口及牛马赃仗等物各寨贼党闻风奔窜已散复聚愈相连结各设机险以死拒守各职统兵分兵并进于三月二十等日攻破水竹大重坑苦宅溪靖泉溪白罗南山等巢直捣洋竹洞三角湖等处前后大战十余生擒贼首温火烧张大背雷振蔡晟赖英等并擒斩贼犯共一千四十八名颗俘获贼属八百三十八名口夺获马牛赃银铜钱衣布器仗蕉纱等物前后共计生擒大贼首一十四名擒斩贼犯一千二百五十八名颗俘获贼属九百二十二名口夺获水黄牛马一百三十九头匹赃仗衣布等物共二千一百五十七件疋葛蕉纱九十六斤一两赃银三十二两四钱八分铜钱一百四十二文各开报到道收审缘由呈报前来卷查先为急报贼情事准兵部咨该本部题已经福建广东总镇廵按等衙门都御史陈金御史胡文静等会议区画各该守廵兵备等官钦遵整备粮饷起调军兵约会进剿间臣于本年正月十六日始抵贑州地方行事先于本月初三日于南昌地方据两省各官呈禀师期不同事体参错诚恐彼此推调致误军机当臣备遵该部咨来事理具开进兵方畧行仰各官协同上紧密切施行去后续据福建右参政等官艾洪等会呈指挥覃桓县丞纪镛被大伞贼众突出马陷深泥被伤身死及据各哨呈称贼寨险恶天气渐暄我兵遭挫贼势日甚乞要奏添狼兵候秋再举备呈到臣参看得各官蝢兵不进致此败衄显是不奉节制故违方畧及照奏调狼兵非惟日久路遥缓不及事兼恐师老财费别生他虞且胜败由人兵贵善用当此挫折各官正宜协愤同奋因败求胜岂可辄自退阻倚调狼兵坐失机会臣当日即自贑州起程亲率诸军进屯长汀上坑等处一面督令各官密照方略火速进剿立功自赎敢有支吾推调定以军法论处一面查勘失事缘由另行参奏间随据各呈捷音到臣参照闽广贼首詹师富温火烧等恃险从逆已将十年党恶聚徒动以万计鼠狐得肆跳梁蛇豕渐无纪极刼剽焚驱数郡遭其荼毒转输征调三省为之骚然臣等奉行诛剿三月之内遂克歼取渠魁扫荡巢宂百姓觧倒悬之苦列郡获再生之安此非　朝廷威德庙堂成算何以及此及照福建领兵各官始虽疏于警备稍损军威终能戮力协谋大致克捷论过虽有计功亦多其间福建如佥事胡琏参政陈策副使唐泽知府锺湘广东如佥事顾应祥都指挥佥事杨懋知县张戬才调俱优劳勚尤着伏乞俯从惟重之典以作敢威之风除将二省兵快量留防守其余悉令归农及将功次另行勘报外原系捷音事理为此具本题　奏<br />
<br />
○申明赏罚以厉人心疏　【十二年五月初八日】<br />
<br />
据江西按察司整饰兵备带管分廵岭北道副使杨璋呈伏覩　大明律内该载失误军事条领兵官已承调遣不依期进兵策应若承差告报军期而违限因而失误军机者并斩从军违期条若军临敌境托故违期三日不至者斩主将不固守条官军临阵先退及围困敌城而逃者斩此皆罚典也及查得原拟直隶山东江西丢处征剿流贼升赏事例一人并二人为首就阵擒斩以次剧贼一名者五两二名者十两三名者升实授一级不愿者赏十两阵亡者升一级俱世袭不愿者赏十两擒斩从贼六名以上至九名者止升实授二级余功加赏不及六名除升一级之外扣算赏银三人四人五人以上共擒斩以次剧贼一名者赏银十两均分从贼一名者赏五两均分领军把摠等官自斩贼级不准升赏部下获功七十名以上者升署一级五百名者升实授一级不及数者量赏一人捕获从贼一名者赏银四两二名者赏八贵三名者升一级以次剧贼一名者升署一级俱不准世袭不愿者赏五两此皆赏格也赏罚如此宜乎人心激劝功无不立然而有未能者盖以赏罚之典虽备然罚典止行于参提之后而不行于临阵对敌之时赏格止行于大军征剿之日而不行于寻常用兵之际故也且以岭北一道言之四省连络盗贼渊薮近年以来如贼首谢志珊高快马黄秀魁池大鬓之属不时攻城掠乡动辄数千余徒每每督兵追剿不过遥为声势俟其觧围退散卒不能取决一战者以无赏罚为之激劝耳合无申明赏罚之典今后但遇前项贼情领兵官不拘军卫有司所领兵众有退缩不用命者许领兵官军前以军法从事领兵官不用命者许总统兵官军前以军法从事所统兵众有能对敌擒斩功次或赴敌阵亡从实开报覆勘是实转达奏闻一体升赏至若生擒贼徒鞫问明白实时押赴市曹斩首示众庶使人知警畏亦与见行事例决不待时无相悖戾如此则赏罚既明人心激励盗贼生发得以实时扑灭粮饷可省事功可见矣具呈到臣卷查三省盗贼二三年前总计不过三千有余今据各府州县兵备守备等官所报已将数万盖已不啻十倍于前臣尝深求其故询诸官僚访诸父老采诸道路验诸田野皆以为盗贼之日滋由于招抚之太滥招抚之太滥由于兵力之不足兵力之不足由于赏罚之不行诚有如副使杨璋所议者臣请因是为　陛下畧言其故盗贼之性虽皆凶顽固亦未尝不畏诛讨夫惟为之而诛讨不及又从而招抚之然后肆无所忌盖招抚之议但可偶行于无辜胁从之民而不可常行于长恶怙终之寇可一施于回心向化之徒而不可屡施于随招随叛之党南贑之盗其始也被害之民恃官府之威令犹或聚众而与之角鸣之于官而有司者以为既招抚之则皆置之不问盗贼习知官府之不彼与也益从而雠胁之民不任其苦知官府之不足恃亦遂靡然而从贼由是盗贼益无所畏而出劫日频知官府之必将已招也百姓益无所恃而从贼日众知官府之必不能为己地也夫平良有冤苦而伸而盗贼乃无求不遂为民者困征输之剧而为盗者获犒赏之勤则亦何苦而不彼从乎是故近贼者为之战守远贼者为之乡导处城郭者为之交援在官府者为之间谍其始出于避祸其卒也从而利之故曰盗贼之日滋由于招抚之太滥者此也夫盗贼之害神怒人怨孰不痛心而独有司者必欲招抚之亦岂得已哉诚使强兵悍卒足以歼渠魁而荡巢宂则百姓之愤雪地方之患除功成名立岂非其所欲哉然而南贑之兵素不练养类皆脆弱骄惰每遇征发追呼拘摄旬日而始集约束赍遣又旬日而始至则贼已稇载归巢矣或犹遇其未退望贼尘而先奔不及交锋而已败以是御寇犹驱群羊而攻猛虎也安得不以招抚为事乎故凡南贑之用兵不过文移调遣以苟免坐视之罚应名剿捕聊为招抚之媒求之实用断有不敢何则兵力不足则剿捕未必能克剿捕不克则必有失律之咎则必征调日繁督责日至紏举纶劾者四面而起往往坐视而至于落职败名者有之招抚之策行则可以安居而无事可以无调发之劳可以无戴罪杀贼之责无地方多事不得迁转之滞夫如是孰不以招抚为得计是故宁使百姓之荼毒而不敢出一卒以抗方张之虏宁使孤儿寡妇之号哭颠连疾苦之无告而不敢提一旅以忤反招之贼盖招抚之议其始也出于不得已其卒也遂守以为常策故曰招抚之太滥由于兵力之不足者此也古之善用兵者驱市人而使战收散亡之卒以抗强虏今南赣之兵尚足以及数千岂尽无可用乎然而金之不止鼓之不进未见敌而亡不待战而北何者进而效死无爵赏之劝退而奔逃无诛戮之及则进有必死而退有幸生也何苦而求必死乎吴起有云法令不明赏罚不信虽有百万何益于用凡兵之情畏我则不畏敌畏敌则不畏我今南赣之兵皆畏敌而不畏我欲求其用安可得乎故曰兵力之不足由于赏罚之不行者此也今　朝廷赏罚之典固未尝不具但未申明而举行耳古者赏不踰时罚不后事过时而赏与无赏同后事而罚与不罚同况过时而不赏后事而不罚其亦何以齐一人心而作兴士气是虽使韩白为将亦不能有所成况如臣等腐儒小生才识昧劣而素不知兵者亦复何所冀乎议者以南赣诸处之贼连络数万蟠据四省非奏调狼兵大举夹攻恐不足以扫荡巢宂是固一说也然臣以为狼兵之调非独所费不赀兼其所过残掠不下于盗大兵之兴旷日持久声势彰闻比及举事诸贼渠魁悉已迯遯所可得者不过老弱胁从无知之氓于是乎有横罹之惨于是乎有妄杀之弊班师未几而山林之间复已呼啸成群此皆往事之已验者臣亦近拣南贑之精锐得二千有余部勒操演畧有可观诚使得以大军诛讨之赏罚而行之平时假臣等以便宜行事不限以时而惟成功是责则比于大军之举臣窃以为可省半费而收倍功臣请以近事证之臣于本年正月十五日抵赣卷查兵部所咨申明律例今后地方但有草贼生发事情紧急该管官司即便依律调拨官军乘机剿捕应合会捕者亦就调发策应但系军情火速差人申奏敢有迟延隐匿廵抚廵按三司官即便参问依律罢职充军等项发落虽不系聚众草贼但系有名强盗肆行劫掠贼势凶恶或白昼拦截或明火持杖不拘人数多少一面设法缉捕实时差人申报合干上司并具申本部知会处置如有仍前朦胧隐蔽不即申报以致聚众滋蔓贻患地方从重参究决不轻贷等因题奉　钦依备行前来时以前官久缺未及施行臣即刊印数千百纸通行所属布告远近未及一月而大小衙门以贼情来报者接踵亦遂屡有斩获一二人或五六人七八人者何者兵得随时调用而官无观望掣肘则自然无可推托逃避思効其力由此言之律例具存前此惟不申明而举行耳今使赏罚之典悉从而申明之其获效亦未必不如是之速也伏望　皇上念盗贼之日炽哀民生之日蹙悯地方荼毒之愈甚痛百姓冤愤之莫伸特　勑兵部俯采下议特假臣等　令旗令牌使得便宜行事如是而兵有不精贼有不灭臣等亦无以逃其死夫任不专权不重赏罚不行以致于偾军败事然后选重臣假以总制之权而往拯之纵善其后已无救于其所失矣臣才识浅昧且体弱多病自度不足以办此行从　陛下乞骸骨苟全余喘于林下但今方待罪于此心知其弊不敢不为　陛下尽言　陛下从臣之请使后来者得効其分寸收讨贼之功臣亦得以少逭死罪于万一缘系申明赏罚以励人心事理为此具本请　旨<br />

                    <br>
                        <br />
○攻治盗贼二策疏　【十二年五月二十八日】<br />
<br />
据江西按察司整饬兵备带管分廵岭北道副使杨璄呈奉臣批据南安府申大庾县报正德十二年四月内被輋贼四百余人前来打破下南等寨续被上犹横水等贼七百余徒截路打寨劫杀居民又据南康县报輋贼一伙突来龙句保虏刼居民续被輋贼三百余徒突来坊民郭加琼等家掳捉男妇八十余口耕牛一百余头又有輋贼一阵虏劫上长龙乡耕牛三百余头男妇子女不知其数又据上犹县申被横水等村輋贼紏同逃民四散虏刼人财续据三门总甲萧俊报輋贼与逃民约有数百在于地名梁滩虏牵人牛本月十六日准本县捕盗主簿利昱牒报輋贼刼打头里茶坑等处驻札未散已关统兵官县丞舒富等前去追剿贼已退回横水等巢去讫各申本院批兵备道议处回报案照四月初五日据南康府呈同前事彼时本院见在福建漳州督兵未回未知前贼向往行查未报续据龙南县禀被广东浰头等处强贼池大鬂等三千余徒突来攻围总甲王受寨所又经会委义官萧承调兵前去会剿随据本县呈前贼退去讫等因又查得先据南康县申称上犹贼首谢志珊紏合广东贼首高快马统众二千余徒攻围南康县治杀损官兵已经议委知府邢珣等查勘失事缘由呈报外续该兵部题咨廵抚都御史孙燧会同南赣都御史王守仁将前项贼犯谢志珊等量调官军设法剿捕务期尽绝应该会同两广镇廵官行事照例约会施行题奉　钦依转行查勘前贼见今有无出没及曾否集有兵粮相度机宜即今可否剿捕惟复应会两广调集军马待时而动务要查议明白处置停当具由呈报仍督各该地方牢固把截用心防守以备不虞等因随奉本院案验议照前贼连络三省盘据千里必湏三省之兵克期并进庶可成功但今湖广已有偏桥苗贼之征广东又有府江徭徸之伐虽欲约会夹攻目今已是春深雨水连绵草木茂盛非惟缓不及事抑且虚糜粮饷合无一面募兵练武防守愈严积谷贮粮军需大备告招者俯顺其情暂且招安肆恶者乘其间隙量捣其宂候三省约会停当然后大举庶有备无患事出万全通行呈详去后今奉前因随会同分守左参议黄宏守备都指挥同知王泰查勘得南安府所属大庾南康上犹三县除贼巢小者未计其大者总计三十余处有名大贼首有谢志珊志海志全杨积荣赖文英蓝瑶陈曰能蔡积昌赖文聪刘通刘受萧居谟陈尹诚简永广蔡积庆蔡西薛文高洪祥徐华张祥刘清才谭曰真苏景祥蓝清奇朱积厚黄金瑞蓝天凤蓝文亨锺鸣　锺法官王行雷明聪唐洪刘元满所统贼众约有八千余徒且与湖广之桂阳桂东鱼黄聂水老处神仙秀才等巢广东之乐昌巢宂相联盘据流刼三省为害多年赣州之龙南因与广东之龙川浰头贼巢接境被贼首池大鬓大安大升紏合龙南贼首黄秀魁赖振禄锺万光王金巢锺万贵古兴凤陈伦锺万璇杜思碧孙福荣黄万珊黄秀珏罗积善王金曾子柰王金柰王洪罗凤璇黎用璇黄本瑞郑文钺陈秀玹陈珪刘经蓝斌黄积秀等所统贼众约有五千余徒不时越境流刼信丰龙南安远等县已经夹攻三次俱被漏网所据则贼占据居民田土数十万顷杀虏人民尤难数计攻围城池敌杀官兵焚烧屋庐奸污妻女其为荼毒有不忍言神人之所共怒天讨所当必加者也今闻广湖二省用兵将毕夹攻之举亦惟其时但深山茂林东奔西窜兼之本道兵粮寡弱必湏那借京库折银三万余两动调狼兵数千前来协力约会三省并进夹攻庶可噍类无遗等因又据广东乐昌县知县李增禀称本年二月内有东山贼首高快马等八百余徒在地名柜头村行刼又据孔源县禀报贼徒千余在洲头街等处打刼备申照详及据湖广整饬郴桂等处兵备副使陈璧呈称本年二月内据黄砂保走报广东强贼三百余徒突出攻刼又据宜章所飞报乐昌县山峒苗贼二千余众出到九阳等处搜山捉人未敢又报东西二山首贼发票会集四千余徒声言要出桂阳等处攻城又报江西长流等峒輋贼六百余徒又一起四百余徒各出刼掠及据桂东县申报强贼一起七百余徒前到本县杀人祭旗捉掳男妇未敢又据桂阳县报强贼六百余徒声言要来攻寨等因各禀报到道看得前项苗贼四山会集报到之数将及万余我兵寡弱防守尚且不足敌战将何以支况郴桂所属永兴等县原无城池防守地方重计实难为处伏望轸念荼毒请军追捕等因又据郴州桂阳县申本县四面俱系贼巢正德三年以来贼首龚福全等作耕杀死守备都指挥邓旻虽蒙征剿恶党犹存正德七年兵备衙门计将贼首龚福全招抚给与冠带设为徭官贼首高仲仁李宾黎稳梁景聪扶道全刘付兴李玉景陈宾李聪曹永通谢志珊给与衣巾设为老人未及两月已出要路刼杀军民动辄百千余徒号称高快马游山虎金钱豹过天星密地蜂总兵等名目随处流刼正德十一年七月内龚福全张打旗号僭称延溪于李宾黎稳梁景聪僭称总兵都督将军名目各穿大红虏民抬轿展打凉伞摆列头踏响器其余徭贼俱乘马匹千数余徒出刼乐昌及江西南康等县拒敌官军后蒙抚谕将贼首高仲仁李宾给与冠带重设徭官未宁半月仍出前刼本年正月十六日一起八百余徒出刼乐昌县虏捉知县韩宗尧刼库刼狱又一起七百余徒打刼生员谭明浩家一起六百余徒从老虎等峒出刼一起五百余徒从兴宁等县出刼切思前贼阳从阴背随抚随叛日今徭贼万余聚集山峒声言要造吕公大车攻打州县城池官民彷徨呈乞转达请调三省官军夹剿等情各备申到臣除备行江西广东湖广三省该道守廵兵备守备等官严督各该府州县所掌印廵捕廵司把隘堤备等官起集兵快人等加谨防御相机截捕去后查得先因地方盗贼日炽民被荼毒窃计兵力寡弱既不足以防遏贼势事权轻挠复不足以齐一人心乞要申明赏罚假臣等　令旗令牌使得便宜行事庶几举动如意而事功可成已经具题间今复据各呈申前因臣等参看得前项贼徒恶贯已盈神怒人怨譬之疽痈之在人身若不速加攻治必至溃肺决肠然而攻治之方亦有二说若　陛下假臣等以赏罚重权使得便宜行事期于成功不限以时则兵众既练号今既明人知激励事无掣肘可以伸缩自由相机而动一寨可攻则攻一寨一巢可扑则扑一巢量其罪恶之浅深而为抚剿度其事势之缓急以为后先如此亦可以省供馈之费无征调之扰日剪月削使之澌尽灰灭此则如昔人拔齿之喻日渐动摇齿拔而儿不觉者也然而今此下民之情莫不欲大举夹攻以快一朝之忿盖其怨恨所激不复计虑其它必湏南调两广之狼达西调湖湘之士兵四路并进一皷成擒庶几数十年之大患可除千万人之积冤可雪然此以兵法十围五攻之例计贼二万湏兵十万日费千金殆于道路不得操事者七十万家积粟料财数月而事始集刻期举谋又数月而兵始交声迹彰闻贼强者设险以拒敌黠者挟类而深逃迨于锋刃所加不过老弱胁从且狼兵所过不减于盗转输之苦重困于民近年以来江西有姚源之役疮痍甫起福建有汀漳之寇军旅未旋府江之师方集于两广偏桥之讨未息于湖湘兼之杼轴已空种不入土而营建所输四征未已诛求之刻百出方新若复加以大兵民将何以堪命此则一拔去齿而儿亦随毙者也夫由前之说则如臣之昧劣实惧不足以堪事必择能者任之而后可若大举夹攻诚可以分咎而薄责然臣不敢以身谋而废国议惟　陛下择其可否断而行之缘系地方紧急贼情事理为此具本请旨<br />
<br />
○类奏擒斩功次疏　【十二年五月二十八日】<br />
<br />
据江西按察司整饬兵备带管分廵岭比道副使杨璋呈正德十二年二月二十等日据赣州府龙南县申总甲王受等呈蒙差各役领兵与同已招大贼首黄秀玑等前往安远截捕流贼赖振禄等行至地名湖江背不料黄秀玑反招主令伊弟黄大满黄细满等沿途打抢民财放火烧毁民人刘必甫等房屋仍与贼首赖振禄等连谋行劫本役督率兵快人等前到地名黎坑际下与贼对敌当阵杀获贼首黄秀玑黄大满黄细满黄积瑜首级四颗夺获黄黑旗二面杀死贼徒三十余名本年四月初九日又有广东浰头老贼首池大鬂串同反招贼首黄秀魁陈秀显等紏众四百余徒打劫千长何甫等家本役又率兵夫至地名陈坑水与贼交锋杀获首从贼人陈秀显等一十二颗夺获红旗一面大小黄牛五头余贼归巢去讫及据南未府申据大庾县隘长张德报称湖广桂阳县鱼黄峒輋贼首唐飞剑总兵严宗清千总赖必等紏众劫虏当起兵夫追至界首南流拗与贼对敌杀获唐飞剑严宗清首级二颗及南安县申准县丞舒富关輋贼三百余人出刼当有保长王万湖等带领乡兵擒捕杀获贼级一颗生擒贼二名夺回被虏人口三名口夺获黄牛二头各觧报到道审验明白等因又据广东按察司分廵岭南道佥事黄昭呈韶州府乳源县知县沈渊申称本年二月十八日有东山徭贼首高快马等众突来城外并附近乡村打刼欲行攻陷南城当即起集乡兵及打手民壮固守城池及相机与敌射伤贼徒三名各贼退在北城外札营随调深峒等处土兵协力奋勇与贼交锋射伤贼徒二十余名射死贼徒一十六名夺回被虏人口三十二名口又据捕盗老人梁真等杀获贼级二颗生擒贼徒一名及据乐昌县知县李增申强贼六百余徒出刼当集打手兵壮前去截捕到地名云门寺与贼交锋斩获贼级二十四颗生擒贼徒二名夺获马七匹又据曲江县徭总盘宗兴等擒获贼徒一名夺获马一匹各呈觧到道审验是实等因并据潮州府揭阳县申流贼刼长乐海丰等县黄义官等家随调兵快行至地名长门径与贼对敌擒获贼徒张宏福王本四等一十六名俘获贼妇二口及据惠州府申准捕盗通判徐玑牒称流贼一伙约有八十余徒围刼新田屯徐百户等家当督兵快打手追杀至地名马鬃径擒获贼徒杜栋等四名杀获贼级一颗又督总甲郑全等在地名葵头障擒获贼徒张仔等一十二名及千长彭伯璇等率兵擒获贼徒黄贵等一十五名杀获贼级一颗俘获贼妇一口又有总甲黄廷珠追获贼徒雷进保等八名俱解赴岭东道审验等因及据湖广郴桂等处兵备副使陈璧守备指挥同知李璋各呈广东苗贼一千余徒出刼兴宁等处当起郴州杀手令闲住千户孔世杰等管领追袭至地名大田桥遇贼当阵擒斩首从贼人庞广等三十二名颗夺获贼仗四十七件马骡五四夺回被虏人口二百五十名口并据老人刘宣等捕获贼徒雷克恕等六名俘获妇女三口申报到道审验明白各备由呈申开报到臣先为廵抚地方事节该钦奉　勑命尔廵抚江西南安赣州福建汀州漳州广东南雄韶州惠州潮州各府及湖广郴州地方但有贼盗生发即便设法剿捕钦此钦遵已经备行各道守廵兵备守备等官严督府卫所州县掌印捕盗等官起集父子乡兵及顾募打手杀手弩手人等各于贼行要路去处加谨防御遇有盗贼出没就便相机截捕获功呈报以靖地方今据各呈除行各该兵备等官将斩获贼级阅验明白发仰枭首生擒贼犯问招回报俘获贼属并牛马赃物俱变卖价银入官与器械俱贮库被虏人口给亲完聚获功人员照例量行给赏外缘系擒获功次事理为此具本题　知<br />
<br />
○添设清平县治疏　【十二年五月二十八日】<br />
<br />
据福建按察司兵备佥事胡琏呈奉本院批据漳州府呈准知府锺湘关据南靖县儒学生员张浩然等连名呈称南靖县治僻在一隅相离卢溪平和长乐等处地里遥远政教不及小民罔知法度不时刼掠乡村肆无忌惮酿成大祸今日动三军之众合二省之威虽曰歼厥渠魁扫除党类此特一时之计未为久远之规乞于河头中营处所添设县治引带汀潮喉襟清宁人烟辏集道路适均政教既敷盗贼自息考之近日龙岩添设漳平而寇盗以靖上杭添设永定而地方以宁此皆明验今若添设县治可以永保无虞等情又据南靖县义民乡老曾敦立林大俊等呈称河头地方北与庐溪流恩山冈接径西南与平和象湖山接境而平和等乡又与广东饶平县大伞箭灌等乡接境皆系穷险贼巢两省民居相距所属县治各有五日之程名虽分设都图实则不闻政教往住相诱出刼一呼数千所过荼毒有不忍言正德二年虽蒙统兵剿捕未曾设有县治不过数月遗党复兴今蒙调兵剿抚虽少宁息诚恐漏网之徒复踵前弊呈乞添设县治以控制贼巢建立学校以移易风俗庶得久安长治等因蒙漳南道督同本职与南靖县知县施祥带领耆民曾敦立等并山人洪钦顺等亲诣河头地方踏得大洋陂背山面水地势宽平周围量度可六百余丈西接广东饶平比联三团卢溪堪以建设县治合将南靖县清宁新安等里漳浦县二三等都分割管摄随地粮差及看得卢溪枋头坂地势颇雄宜立廵检司以为防御就将小溪廵检司移建仍量加编弓兵点选乡夫协同廵逻遇有盗贼随即扑捕再三审据通都民人合词执称南靖地方极临边境盗贼易生上策莫如设县况今奏凯之后军饷钱粮尚有余剩各人亦愿凿山采石挑土筑城砍伐树木烧造砖瓦数月之内工可告成为照南靖县相虽卢溪等处委的窵远难以堤防管束今欲于河头添设县治枋头坂移设廵检司外足以控制饶平邻境内足以压服卢溪诸巢又且民皆乐从不烦官府督责诚亦一劳永逸事颇相应具呈到道呈乞照详等因奉批看得开建县治控制两省徭寨以奠数邑民居实亦一劳永逸之图但未经查勘奏请仍仰该道会同始议各官再行该府拘集父老子弟及地方新旧居民审度事体斟酌利害如果远近无不称便军民又皆乐从事已举兴势难中辍即便具由呈来以凭奏请定夺仍一面俯顺民情相度地势就于建县地内预行区画街衢井巷务要均适端方可以永久无弊听从愿徙新旧人民各先占地建屋任便居住其县治学校仓场及一应该设衙门姑且规留空址待奏准　命下之日以次建立仍一面通行镇廵等衙门公同会议此系设县安民地方重事各官务要计处周悉经画审当毌得苟且雷同致贻后悔批呈作急勘报等因依蒙拘集坊郭父老及河头新旧居民再三询访各交口称便有地者愿归官丈量以建城池有山者愿听上砍伐以助木石有人力者又皆忻然相聚挑筑土基业已垂成惟恐上议中止下情难遂等情具呈到臣为照建立县治固系御盗安民之长策但当大兵之后继以重役窃恐民或不堪臣时督兵其地亲行访询父老诹咨道路众口一词莫不举手愿望仰心乐从旦夕皇皇惟恐或阻臣随遣人私视其地官府未有教令先已伐木畚土杂然并作褁粮趋事相望于道究其所以皆缘数邑之民积苦盗贼设县控御之议父老相沿已久人心冀望甚渴皆以为必湏如此而后百年之盗可散数邑之民可安故其乐事劝工不令而速臣观河头形势实系两省贼寨咽喉今象湖可塘大伞箭灌诸巢虽已破荡而遗孽残党亦宁无有逃遯山谷者旧因县治不立征剿之后浸复归据旧巢乱乱相承皆原于此今诚于其地开设县治正所谓抚其背而扼其喉盗将不解自散行且化为善良不然不过年余必将复起其时再聚两省之兵又糜数万之费图之已无及矣臣窃以为开县治于河头以控制群巢于势为便虽使民甚不欲犹将强而从之况其祝望欣趋若此亦何惮而不为至于移廵司于枋头坂亦于事势有不容已盖河头者诸巢之咽喉枋头者河头之唇齿势必相湏兼其事体已有成规不过迁移之劳所费无几臣等皆已经画区处大畧已备不过数月可无督促而成民之所未敢擅为者惟县治学校湏　命下之日乃举行耳伏愿　陛下俯念一方荼毒之久深惟百姓永远之图下臣等所议于该部采而行之设县之后有不如议臣无所逃其责今新抚之民群聚于河头者二千有余皆待此以息其反侧若失今不图众心一散不可以复合事机一去不可以复追后有噬脐之悔徒使臣等得以为辞然已无救于事矣缘系添设县治永保地方事理为此具本请　旨<br />

                    <br>
                        <br />
○疏通盐法疏　【十二年六月十五日】<br />
<br />
据江西按察司整饬兵备带管分廵岭北道副使杨璋呈奉廵抚江西右副都御史孙燧案验准兵部咨行移各该廵抚官员今岁俱免赴京议事各要在彼修举职业若有重大军务应议事件益于政体便于军民者明白条陈听会官计议奏请等因已经行仰所属查访去后随据吉安临江袁州等府万安泰和清江宜春等县商民彭拱刘常郭闰彭秀连名状告正德六年蒙上司明文行令赣州府起立抽分盐厂告示商民但有贩到闽广盐课由南雄府曾经折梅亭纳过劝借银两止在赣州府发卖者免其抽税愿装至袁临吉三府卖者每十引抽一引闽盐自汀州过会昌羊角水广盐自黄田江九渡水来者未经折梅亭在赣州府发卖每十引抽一引愿装至袁临吉三府发卖每十引又抽一引疏通四年官商两便正德九年十月内又蒙赣州府告示该奉勘合开称广盐止许南赣二府发卖其袁临吉不系旧例行盐地方不许越境以致数年广盐禁绝淮盐因怯河道逆流滩石险阻止于省城三府居民受其高价之苦客商阻塞买卖之源乞赐俯念吉临等府与赣州地里相连自昔至今惟食广盐一向未经禁革况广盐许于南赣二府发卖原亦不系洪武旧制乃是正统年间为建言民情事奉总督两广衙门奏行新例如蒙将广盐查照南赣事例照旧疏通下流发卖万民幸甚等因又据赣州府抽分厂委官照磨汪德进呈近奉勘合禁止广盐止许南赣发卖不许下流但赣州吉安地里相连水路不过一日之程今年夏骤雨泛涨虽有桥船阻隔水势汹恶冲断桥索以致奸商计乘水势聚积百船执持凶器用强越过后虽拏获数起问罪不过十之一二又有投托势要官豪夹带下流发卖者又有挑担驮载从兴国赣县南康等处小路越过发卖者其弊多端不禁则违事例禁止则势所难行呈乞议处等因卷查正德六年奉总制江西等处地方军务左都御史陈金批据江西布政司呈准本司右布政使任汉咨称查得江西十三府俱系两淮行盐地方湖西岭北二道滩石险恶淮盐因而不到商人往往越境私贩广盐射利肥己先蒙总督衙门奏准广盐许行南赣二府发卖仰令南雄照引追米纳价类觧梧州军间官商两便军饷充足当时止是奏行南赣不曾开载袁临吉三府合无遵照　勑谕便宜处置暂许广盐得下袁临吉三府地方发卖立厂盘掣以助军饷及据江西按察司兵备副使王秩亦呈前事随该三司布政等官刘果等议得委果于真有益于法无碍呈详批允前来遵照立厂照例抽税外正德九年十月内准户部咨该廵抚都御史周南题该本部复议内开广东盐课仍照正德三年题奉　钦依事理有引官盐许于南赣二府发卖不许再行抽税袁临吉不系旧例行盐地方不许到彼如有犯者不分有引无引俱照律例问罪没官又经行仰禁革去后今据前因随查得正德六年十一月二十七日设立抽分厂起至正德九年五月终止共抽过税银四万八百四十余两陆续奉抚镇衙门明文支发三省夹攻大帽山等处赏功军饷并犒劳过狼兵官军土兵口粮并取赴饶州征剿姚源军前应用及起造抽分厂厅浮桥修理地池买谷上仓预备赈济及遵廵抚军门批申借支赣州卫官军月粮等项支过税银三万八千二百九十余两由此观之则地方粮买之用岁费不赀而仰给于商税独重前项商税所入诸货虽有而取足于盐利独多及查得近为紧急贼情事该兵部题奉　钦依转行议处停当具由呈报该本道会同分守守备衙门议得贼首谢志珊有名大寨三十余处拥众数万盘据三省穷凶极恶神怒人怨已经呈详转达奏　闻动调三省官兵会剿去后及议得本省动调官兵以三万为率半年为期粮饷等费约用数万查得赣州府库收贮前项税银除支用外止余二千九百余两又是节催起解赴部之数续收银两止有一千六百余两但恐不日　命下克期进剿军行粮食所当预处及查得广东所奏前项盐法准行南赣二府贩卖果系一时权宜不系洪武年间旧例合无查照先年总制都御史陈金便宜事例一面行令前商许于袁临吉三府贩卖所收银两少为助给一面别行议处以备军饷庶使有备无患不致临期缺乏候事少宁另行具题禁止庶袁临吉三府居民无乏盐之苦南赣二府军门得军饷之利而关津把截去处免阻隔意外之变诚为一举而三得矣等因已经备由呈奉廵抚都御史孙燧批看得所议盐税既不重累商人抑且有禆军饷舆情允协事体颇宜但其至赣州府十取其一吉临等府十而取二似乎过重仰行再加详议斟酌适中回报依奉访得商民贩盐下至三府发卖者倍取其利既许越境贩卖乃其心悦诚服并无税重之辞又经呈详奉批看得所议盐税事情商贾疏通军饷有赖一举两得合遵照钦奉　勑谕便宜处置事理仰行各道并该府县遵奉仍禁革奸徒不许乘机作弊因而暪官射利扰害地方具由缴申今照本院抚临理合再行呈请照详等因据呈到臣看得赣南二府闽广喉襟盗贼渊薮即今具题夹攻不日且将命下粮饷之费委果缺乏计无所措必须仰给他省但闻广东以府江之师库藏渐竭湖广以偏桥之讨称贷既多亦皆自给不赡恐无羡余可推若不请发内帑未免重科贫民然内帑以营建方新力或不逮已心服公私又皆两便庶亦所谓不加赋而财足不扰民而事办臣除遵照　勑谕径自区画事理批行该道暂且照议施行候地方平定之日将抽过税银支用过数目另行具奏抽分事宜照例仍旧停止外缘系地方事理为此具本题　知<br />
<br />
阳明先生别录卷之一<br />
<br />
<br />
●阳明先生别录卷之二<br />
<br />
奏疏二<br />
<br />
◆奏疏二<br />
<br />
议夹剿兵粮疏<br />
<br />
南赣擒斩功次疏<br />
<br />
议夹巢方略疏<br />
<br />
换敕谢恩疏<br />
<br />
交收旗牌疏<br />
<br />
议南赣商税疏<br />
<br />
升赏谢恩疏<br />
<br />
横水桶冈捷音疏<br />
<br />
立崇义县治疏<br />
<br />
○议夹剿兵粮疏　【正德十二年七月初五日】<br />
<br />
准兵部咨该本部题职方清吏司案呈奉本部送兵科抄出廵抚湖广地方兼赞理军务都察院右副都御史秦金题称会同廵按御史王度督同都布按三司掌印署都指挥佥事文恭左布政使周秀凤副使恽巍等议照湖广郴桂等处所属地方与广东乐昌江西上犹等处县徭贼密迩联络彼处有名贼首龚福全高仲仁李斌庞文亮蓝友贵等素恃巢宂险固聚众行刼先年用兵征剿各贼漏殄木除遂致祸延今日臣等仰体　皇上好生之心设法抚处冀图靖安以成止戈之武柰犬羊之性变诈不同豺狼之心贪噬无厌阳虽听招阴实肆毒今乃攻打县堡虏官杀人穷凶极恶神人共愤虽经各官兵擒斩数辈稍惧归巢缘其种类繁多出没尚未可料若非三省合兵大彰　天讨恶孽终不殄除疆宇何由宁谧所据各官会呈乞要大举臣等再三筹议非敢轻启兵端但审时度势诚有不容己者况彼巢峒既多贼党亦众东追西窜此出彼藏必湏调发本省土汉官军民兵杀手人等共三万员名分立哨道刻期进剿其两广南赣仍湏各调官军狼兵把截夹攻栛济大事臣等计算兵粮重大区处艰难抑且本省兵荒相继财力匮乏前项合用钱粮预湏计处今将应调土汉官军数目供给粮饷事宜及战攻方畧开坐具奏该本部覆称阃外兵权贵在专委征伐事宜切忌遥制今郴桂徭贼为害日炽既该湖广镇廵三司官会议兵不可已要行克期进剿　朝廷若复犹豫不决往返会议必致误事但七月进兵天气尚炎况今五月将中三省约会期限太迫再请　敕两广总督等官左都御史陈金等及请　勑廵抚南赣左佥都御史王守仁各照议定事理钦遵会合行事不许违期失误及改拟九月中取齐进兵庶三省路远不误约会本年五月十一日少保兼　太子太保本部尚书王琼等具题奉　钦依备咨到臣除钦遵外卷查先据江西岭北道副使杨璋及湖广郴桂兵备副使陈璧并广东韶州府各呈申前事臣参看得前贼恶贯已盈神怒人怨　天讨在所必加但近年以来江西有桃源之役疮痍甫起福建有汀漳之寇军旅未旋府江之师方集于两广偏桥之讨未息于湖湘若复继以大兵惟恐民不堪命合无申明赏罚容臣等徐为之图惟复约会三省并举夹攻已经开陈两端具本上请去后伐准前因则廵抚湖广右副都御史秦金所题夹攻事理既奉有　成命矣臣谨将南赣二府议处兵粮事宜开坐缘系地方紧急贼情事理为此具本请　旨<br />
<br />
计开<br />
<br />
一南安府所属大庾南康上犹三县各有贼巢联络盘据有众数千西接湖广桂阳等县南接广东韶州府乐昌等县三省夹攻必湏湖广自桂阳桂东等处进广东自乐昌县进在南安者必须三县地方并进赣州府所属惟龙南县贼巢与广东惠州府龙川县浰头接境浰头系大贼池大鬓等巢宂有众数千比之他贼势犹猖獗前此二次夹攻俱被漏网龙南虽有贼徒数伙除之稍易但其倚藉浰头兵力以为声援敢之则奔入浰头兵退则复出为害必湏广东兵自龙川进赣州兵自龙南进庶可使无奔溃<br />
<br />
一上犹去龙南几四百里两处进兵必湏一时并举庶无惊溃之患大约计之亦湏用兵一万二千名今拟调南康上犹二县机兵打手一千二百名大庾县机兵打手一千二百名赣州府所属除石城县外宁都信丰二县机兵打手各一千名其余七县机兵打手三千名龙泉县机兵打手一千名安远县招安义民叶芳老人梅南春等龙南县招安新民王受谢钺等兵共二千名汀州府上杭县打手一千名潮州府程乡县打手一千名共辏一万二千之数但广湖两省之兵皆狼土精悍贼所素畏势必偏奔江西江西之兵最为怯懦望贼而溃乃其素习今所拟调皆新习未练若使严以军法处治庶几人心齐一事功可成<br />
<br />
一兵一万二千余名每名日给米三升一日该米三百七十余石间日折支银一分五厘一日该银一百八十余两以六个月为率约用米三万三千余石用银二万余两领哨统兵旗牌等官并使客合用廪给及赏功犒劳牛酒银牌花红鱼盐火药等费约用银二万余两通前二项约共享银五万两二府商税银两【集兵以来日有所费】见存银止有四千余两二府并赣县大庾南康上犹四县积谷约计有七八万石但贮积年久恐春米不及其数见在前银不足支用就欲别项区处但恐缓不及事查得江西布政司并各府县别无蓄积止有该觧南京折粮银两贮库未解并一应纸米赃罚银两合无行廵抚江西都御史孙燧转行布政司并行各府照数借给应用候事宁之日或将以后抽掣商税或开中盐引另为计处奏请补还庶克有济<br />
<br />
一合用本省廵按御史随军纪功管理钱粮及统兵领哨官员除本省三司分守分廵兵备守备并南赣二府官员临时定委外访得九江府知府汪颍吉安府知府伍文定汀州府知府唐淳惠州府知府陈祥俱各才识练达程乡县知县张戬抚州府东乡县知县黄堂建昌府新城县知县黄文鸑袁州府萍乡县知县高桂吉安府龙泉县知县陈允谐俱有才名俱各堪以领兵候　命下之日听臣等取用臣等窃照师期已迫自今七月上旬至九月中旬仅余两月中间合用前项钱粮器仗及拟调兵快应委官员之类悉皆百未有措又事于各省道途相去近者半月远者月余万一各官之中违抗推托不肯遵依约束临期误事罪将安归乞照湖广廵抚都御史秦金所奏该部题准事理各官之中敢有抗违失误者许臣等即以军法从事庶几警惧事可易集<br />
<br />
○南赣擒斩功次疏　【十二年七月初五日】<br />
<br />
据江西按察司整饬兵备带管分廵岭北道副使杨璋呈据统兵等官南安府知府季斆呈觧生擒大贼首一名陈曰能从贼林杲等二十七名斩获首级十六颗俘获贼属男女十三口及马牛等物并开称捣过禾沙坑船坑石圳上龙狐狸朱雀黄石等贼巢七处烧死贼徒不计其数并房屋禾仓三百余间南康县县丞舒富呈解生擒大贼首一名锺明贵从贼曾能志等二十一名斩获首终四十五颗杀死未取首贼一百一十七名俘获贼属男女一十六名口及牛马骡等物并开称捣过石路坑白水峒杞州坑旱坑荼潭竹坝皮袍樟木坑等贼巢八处烧死贼徒三百四十六名并烧毁房屋禾仓四百七十余间赣县义官萧庾呈解生擒大贼首一名唐洪从贼蒲仁祥等六名斩获首级并射死贼从一百三十八名烧毁贼巢房屋禾仓一百二十间及俘获牛羊器械等物并开称捣过长龙鸡湖杨海新溪等处贼巢四处各缘由到道随据统兵官员并乡导人等各呈称自本年正月蒙本院抚临以来募兵练卒各贼探知消息将家属妇女什物俱各寄屯山寨林木茂密之处其各精壮贼徒昼则下山耕作夜则各遯山寨依奉本院方略于六月二十日子时各哨克期进剿每巢止有二三十人或四五十人看守巢宂见兵举火奋击俱各惊溃间有射伤药弩实时身死坠于深岩及据县丞舒富义官萧庾各回呈止有上犹县白水峒石路坑二巢南康县鸡湖一巢险峻巢内贼属颇多被兵四面放火攻进贼无出路烧死数多天明看视止存骸骨头面烧毁莫辨以此难取首级等因案照先为紧急贼情事据上犹县申称四月间被輋巢贼徒不时虏掠耕牛人口请兵追剿乡民稍得莳插今早谷将登又闻各巢修整战具出刼乞为防遏庶得收割聊生等因并据县丞舒富及南安府呈大庾县申同前事该本道查得上犹县邻近巢宂则有旱坑荼潭杞州坑梓木坑石路坑白水峒竹坝川坳阴木潭等巢南康县则有长龙鸡湖杨梅新溪等巢大庾县则有狐狸坑船坑禾沙坑石圳上龙朱雀黄石坑等巢多则三五百名少则七八十名合无将本院选集之兵委官统领分投剿遏等因已经呈奉本院批看得各贼名号日渐僣拟恶毒日加纵肆若果遂其奸谋得以乘虚入广其为患害关系匪轻除密行南韶等府分兵防截外仰该道即便部勒诸军定哨分委仍密召各巢附近被害知因之人堪为乡导者前来分引各兵出城之时不得张扬今正当换班之月就令俱以下班为名昼伏夜行克期各至分地掩贼不备同时举事分领各官务要严密奋勇竭忠以副委托如或推奸误事及军士之中敢有后期退缩者悉以军法从事决不轻贷该道亦要亲帅重兵随后继进密屯贼巢要害处所相机接应以防不测一应机宜务湏慎密周悉仍要严缉各兵斩获真正贼徒不许滥加良善等因遵奉统领各兵刻期进剿及加谨防遏今据复呈前因通查得各哨共计生擒大贼首三名首从贼徒五十四名斩获首级六十八颗杀死射死贼徒二百四十余名烧死贼徒二百余名捣过巢宂一十九处烧毁房屋禾仓八百九十余间俘获贼属男女二十九名口水黄牛马骡羊一百四十四头匹只所据各该领兵等官所报擒斩之贼数固不多而巢宂已空无可栖身积聚已焚无可仰给就使屯集横水桶冈大巢将来人多食少大举夹攻为力已易等因转呈到臣卷查先据副使杨璋呈称据南安府并上犹等县及县丞舒富各呈申访得大贼首谢志珊号征南王紏率大贼首锺明贵萧赞模陈曰能唐洪刘允昌等约会乐昌高快马等大修战具并造吕公交车欲先将南康县打破闻知广东官兵尽调征剿府江就行乘虚入广等因已经批仰该道部勒诸军酌量贼巢强弱派定哨分选委谋勇属官统兵密召知因向导引领昼伏夜行刻定于六月二十日子时入各贼巢同时举火并力奋击务使噍类无遗去后今据前因覆勘得前项贼巢委果荡平殆尽蓄积委果焚毁无遗获功解报虽少杀伤烧死实多猖炽之势少摧不轨之谋暂阻居民得以秋获地方亦为一宁此皆遵依兵部申明律例事理仰仗　天威官兵用命之所致非臣之谋所能及也臣惟南赣之兵素不练养见贼而奔则其常态今各官乃能夜入贼巢奋勇追击在他所未为可异之功于南赣则实创见之事及照副使杨璋区画赞理比于各官劳勚尤多今夹攻在迩伏乞　皇上特加劝赏以作兴勇敢之风庶几日后大举臣等得以激励人心除将获功人员量加犒赏生擒贼徒监候审决首级枭示俘获贼属领养牛马赏兵有功人员查审的确造册奏缴外缘系斩获功次事理为此具本题　知<br />

                    <br>
                        <br />
○议夹巢方略疏　【十二年九月十五日】<br />
<br />
据江西岭北道副使杨璋呈奉臣案验准兵部咨该廵抚湖广都御史秦金题为紧急贼情事备行计处兵粮约会三省将上犹县等处贼巢克期九月中进剿等因遵依随将本道兵粮事宜计呈本院转达奏　闻定夺外随据南安府上犹大庾等县申称各县乡民早谷将登各巢輋贼修整战具要行出劫并据南康县县丞舒富呈访得大贼首谢志珊号征南王紏率桶冈等巢贼首锺明贵等约会广东大贼首高快马等大修战具并吕公交车欲要先将南康县打破闻知广东官兵尽调府江就行乘虚入广流刼乞要早为扑剿等因已经呈蒙本院密受方略行委知府季斆县丞舒富等领兵分剿共生擒大贼首陈曰能等三名首从贼徒五十四名斩获贼首级六十八颗杀死射死贼徒二百四十余名烧死贼徒二百余名捣过巢宂一十九处烧毁房屋禾仓八百九十余间俘获贼属二十九名口水黄牛马羊骡一百四十四头匹通经呈报又蒙本院虑贼心将乘间复出行委知府季斆指挥来春等统兵屯南安指挥姚玺县丞舒富统兵屯上犹指挥谢昶千户林节纯兵屯南康各于要害去处往来防剿至七月二十五日贼首谢志珊果复统众一千五百余徒攻打南安府城各官督兵迎敌生擒贼犯杨銮等七名斩获首级四十五颗贼众大败而去八月二十五日贼首谢志珊又统领二千余徒复来攻打南安府城各官督兵迎敌生擒贼犯龙正等四十二名斩获首级一百五十七颗贼又大败而去即今贼势少挫若乘此机会直捣其巢旬月之间可期扫荡但闻湖广之兵既已齐集而广东因府江班师未久复调狼兵未有定期谨按地图江西之南安有上犹大庾桶冈等处贼巢与湖广桂东桂阳接境夹攻之举止该江西与湖广会合而广东止于仁化县要害把截夹攻不与焉赣州之龙南有浰头贼巢与广东龙川接境夹攻之举止该江西与广东会合而湖广不与焉广东乐昌乳源贼巢与湖广宜章县接境惠州贼巢与湖广临武县接境仁化县贼巢与湖广桂阳县接境夹攻之举止该湖广广东二省会合而江西止于大庾县要害把截夹攻不与焉名虽三省大举其实自有先后举动次第不相妨碍若不此之察必欲通待三省之兵齐集然后进剿则老师废财为害匪细合将前项事宜约会三省以次渐举庶兵力不竭粮饷可省等因据呈到臣看得三省夹攻必湏彼此克期定日同时并举斯乃事体之当然兵无定势谋贵从时苟势或因地而异便则事宜量力以乘机三省贼巢连络千里维声势相因而其间亦自有种类之分界限之隔利则争趋患不相顾乃其性习诚使三省之兵皆已齐备会约并进夫岂不善但今广东狼兵眆府江班师而归欲复调集恐非旬月所能两省之兵既集久顿而不进贼必惊疑愈生其奸悍者奔突黠者潜逃老师费财意外之虞乘间而起虽有智者难善其后诚使先合湖广江西之兵并力而举上犹诸贼逮事之毕广东之兵亦且集矣则又合湖广广东之兵并力而举乐昌诸处逮事之毕江西之兵又得以少息矣则又合广东江西之兵并力而举龙川方其并力于上犹则姑遣人伴抚乐昌诸贼以安其心彼见广东既未有备而湖广之兵又不及已苟幸旦夕之生必不敢越界以援上犹及夫上犹既举而湖广移兵以合广东则乐昌诸贼其势已孤二省兵力益专其举之益易当是之时龙川贼巢相去辽绝自以为风马牛不相及彼见江西之兵又撤意必不疑班师之日出其不意回军合击蔑有不济者矣臣窃以为因地之宜先后合击之便除臣遵照兵部咨来题奉　钦依会兵征剿亦听随宜会议施行事理已将前项事宜移咨广东湖广总督廵抚等官知会一面相机行事外缘系地方紧急贼情事理为此具本题　知<br />
<br />
○换　敕谢　恩疏　【十二年九月十五日】<br />
<br />
近准兵部咨为申明赏罚以励人心事该臣奏该本部覆题节奏　圣旨是王守仁着提督南贑汀漳等处军务换敕与他钦此备咨到臣本年九月十一日节该钦奉　敕谕江西南安赣州地方与福建汀漳二府广东南韶潮惠四府及湖广郴州桂阳县壤地相接山岭相连其间盗贼不时生发东追则西窜南捕则北奔盖因地分各省事无统属彼此推调难为处置先年尝设有都御史一员廵抚前项地方就令督剿盗贼但责任不专类多因循苟且不能申明赏罚以励人心致令盗贼滋多地方受祸今因所奏及该部覆奏事理特改命尔提督军务抚安军民修理城池禁革奸弊一应军马钱粮事宜俱听便宜区画以足军饷但有盗贼生发即便设法调兵剿杀不许踵袭旧弊招抚蒙蔽重为民患其管领兵快人等官员不问文职武职若在军前违期并逗遛退缩者俱听军法从事生擒盗戝鞫问明白亦听就行斩首示众斩获贼级行令各该兵备守廵官实时纪验明白备行江西按察司造册奏缴查照升赏激劝钦此俱钦遵外窃念臣以凡庸缪膺重寄思逃罪责深求祸源始知盗贼之日炽由于招抚之太滥招抚之太滥由于兵力之不足兵力之不足由于赏罚之不明辄敢忘其僣妄为　陛下一陈其梗槩其实言不量力请非其分方虞戮辱之及　陛下特采该部之议不惟不加咎谪而又悉与施行不惟悉与施行而又隆以　新命是盖曲从试可之请不忍以人废言也　勑谕宣布之日百姓填衢塞道悚然改观易虑以为圣天子明见万里动察幽微占群策之毕举知国议之有人莫不警惧振发强息其暴伪息其奸怯者思奋而勇后者思効而前三军之气自倍群盗之谋自阻所谓舞干格苗运于庙堂之上而震乎蛮貊之中者也夫过其言而不酬有志者之所耻也冐宠荣而不顾自好者不为也臣固谫劣亦宁草木无知不思鞭策以报　知遇虽其才力有所难强而蝼蚁之诚决能自尽虽于利钝不可逆睹而狐兔之宂断期扫平臣不胜感　恩激切之至<br />
<br />
○交收旗牌疏　【十二年九月二十五日】<br />
<br />
准工部咨该本部题称看得兵部咨开都御史王守仁奉　勑提督军务应合照例给与旗牌以振军威一节既查有例又奉　钦依合无于本部收有内给举旗牌八面副就令原来百户尹麟前去交与本官督军应用务加爱惜不得轻意损坏候到先将收领过日期号数径自奏报查考等因具题奉　圣旨是钦此钦遵备咨到臣随于本年九月十六日据百户尹麟领赍令旗令牌八副面前来除照数收领调度军马应用务加爱惜不敢轻意损坏外缘系交收旗牌事理为此今将收领过日期缘由并号数开坐具本题　知<br />
<br />
计开<br />
<br />
令字旗八副并铁枪头钻木杆全<br />
<br />
令字三百六十五号<br />
<br />
令字四百一号<br />
<br />
令字四百十一号<br />
<br />
令字四百二十一号<br />
<br />
令字六百五十一号<br />
<br />
令字六百六十二号<br />
<br />
令字六百八十三号<br />
<br />
令字六百八十七号<br />
<br />
令字牌八面并皮袋全<br />
<br />
令字七十二号<br />
<br />
令字一百号<br />
<br />
令字一百二十号<br />
<br />
令字一百三十七号<br />
<br />
令字一百六十二号<br />
<br />
令字四百五十五号<br />
<br />
令字五百四十九号<br />
<br />
令字六百四十七号<br />
<br />
○议南赣商税疏　【十二年九月二十五日】<br />
<br />
据江西按察司分廵岭北道兵备副使杨璋呈奉廵抚江西地方右副都御史孙燧案验备行各道兵备等官有地方重大军务益于政体便于军民果系应议事件即便条列呈报以凭施行等因随据南安府呈缴本年春季分折梅亭抽分商税循环文簿看得该府造报册内某日共抽税银若干不见开有某商人某货若干抽银若干中间不无任意抽报情弊及看得一季总数倍少于前原其所自盖因抽分官员止是典史仓官义民等项不惜名节惟嗜贪污兼以官职卑微人心玩视以致过往客商或假称权要而挟放或买求官吏而带过及被店牙通同客商买求书筭以多作少以有作无奸弊百端卷查前项抽分创于廵抚都御史金泽一则苏大庾过山之夫一则济南赣军饷之用题奉　钦依遵行年久及查赣州龟角尾设立抽分厂建白于总制都御史陈金自正德六年十一月二十七日起至九年七月终止共抽过商税银四万二千六百八十六两六钱三分七毫五怱本省大帽山姚源华林盗贼四起大举夹攻一应军饷俱仰给于此并未奏动　内帑之积亦未科派小民之财以此而观则商税之有益地方多矣缘赣州之税正德十一年该给事中黄重奏称广货自南雄经南安折梅亭已两税矣赣州之税不无重复已经勘明停止赣河之税近复大举夹攻军饷仰给全在折梅亭之税今所入如此非惟军饷无益实惟奸宄是资随会同分守左参议黄宏议照合将南安之税移于龟角尾抽分既有分廵道之监临又有廵抚之统驭访察数多奸弊自少其大庾县顾夫银两合令该县每季具印信领状赴道批行赣州府支领支尽查筭准令复支如此非惟大庾过岭之夫不缺而军饷之用大增合就会案呈详等因据呈到臣看得南赣二府商税皆因给军饷裕民力而设折梅亭之税名虽为夫役而实以给军饷龟角尾之税事虽重军饷而亦以裕民力两税虽若二事其实殊途同归但折梅亭虽已抽分而龟角尾不复致诘未免有脱漏之弊若折梅亭既已抽分而龟角尾又复致志未免有留滞之扰况监司既远胥猾得以恣其侵渔头绪既多彼此得以容其奸隙若革去折梅亭之抽分而总税于龟角尾则事体归一奸弊自消非但有资军饷抑且便利客商盖分合虽异而于商税事体无改纤毫转移之间而于民商利害相去倍蓰除臣钦遵节奉　勑谕一应军马钱粮事宜俱听便宜区画事理将副使杨璋等所议行令该府一面查照施行外缘系地方事理为此具本题　知<br />
<br />
○升赏谢　恩疏　【正德十二年十月初一日】<br />
<br />
节该钦奉　勑得尔奏该福建兵备佥事等官胡琏等统领军兵各分哨路于今年正月十八等日先后攻破长富村象湖山可塘洞等处宂擒斩首从贼级一千四百二十九名颗及该广东兵备佥事等官顾应祥等统领军兵分哨并进于今年正月二十四等日克破古村箭灌水竹等寨斩贼级一千二百七十二名颗各俘获贼属夺回人口头畜器械等数多贼害既除良民安堵盖由尔申严号令处置有方以致各该官员奉行成算有此成功捷奏来闻朕心嘉悦除有功官军民快人等待查勘至日升赏外升尔俸一级赏银二十两纻丝二表里仍降　勑奖励尔其益竭心力大展才猷修明武备多方计划务使四省交界之区数年啸聚之党抚剿尽绝地方永获安靖斯称朕委任之意毌或狃于此捷遽生怠玩致有他虞钦此　钦遵臣惟赏及微劳则有功者益劝罚行亲昵则有罪者益警近者闽广之师幸而成功其方畧议于该部成筭出于　朝廷用合存于诸将戮力因于士卒臣不过申严号令敷布督促之而已曾有何功而乃冐蒙　褒赏增其禄秩锡以金币臣实不胜惭汗惶恐之至然臣尝有申明赏罚之奏矣甞有愿　陛下俯从推重之典之作敢勇之风之请矣臣之微劳惧不免于罪而　陛下曲从该部之议特　赐优渥之恩者所谓赏及微劳将以激劝有功也昔人有云死马且买之千里马将至矣臣敢畏避冐赏之戮苟为逊让以仰辜　陛下激励作兴之盛心乎受　命之余感惧交集誓竭犬马之力以効涓埃之报臣不胜受　恩感激之至<br />
<br />
○横水桶冈捷音疏　【十二年闰十二月初二日】<br />
<br />
据江西布按二司廵守岭北道兵备副使杨璋左参议黄宏会呈据一哨统兵赣州府知府邢珣呈督同兴国县典史区澄等官兵于十月十二等日攻破磨刀坑等巢十一月初一等日攻破桶冈洞等巢二十三日会兵击贼于上新池寨共十四处共擒斩大贼首雷鸣聦蓝文亨梁伯安等六名颗贼从王礼生等二百四十一名颗俘获贼属并夺回被虏男妇二百五十七名口烧毁贼巢房屋一百七十七间及夺马牛赃仗等项二哨统兵福建汀州府知府唐淳呈督同上杭县县丞陈秉等官兵于十月十二等日攻破左溪等巢十一月初一等日攻破十八磊等巢共十二处共擒斩大贼首蓝天凤蓝八苏景祥等四名颗贼从廖欧保等二百六十四名颗俘获贼属并夺回被虏男妇五百四十四名口烧毁贼巢房屋七百一十二间及夺获马牛器械赃银等项三哨统兵南安府知府季斆呈督同同知朱宪推官徐文英等官兵于十月十二等日攻破稳下等巢十二月初三日击贼于朱雀坑等巢共八处生擒大贼首高文辉何文秀等五名擒斩贼从杨礼等三百六十一名颗俘获贼属并夺回被虏男妇一百七十一名口烧毁贼巢房屋五百七十八间夺获牛马赃仗等物及先于七月二十五等日二次被贼拥众攻打本府城池统领本营官兵会同指挥来春冯翔与贼对敌本职下官兵舍人共擒斩贼从龙正等一百三名颗来春下官兵擒斩贼从王伯崇等二十五名颗冯翔下官兵擒斩贼从刘保等一百三十五名颗四哨统兵江西都司都指挥佥事许清开称督领千户林节等官兵于十月十二等日攻破鸡湖等巢兵九处共擒斩大贼首唐洪刘亢昌叶志亮谭佑李斌等共一十名颗贼从王志成等一百四十六名颗俘获贼属并夺回被虏男妇一百三名口烧毁贼巢房屋二百间及夺获牛马赃仗等物五哨统兵守备南贑二府地方以都指挥体统行事指挥使郏文呈督领安远县义官唐廷华官兵于十月十二等日攻破狮子寨等巢二十三日会兵击贼于上新地寨斩获首戝蓝文昭等三名颗擒斩贼从许受仔等一百六十六名颗俘获贼属并夺回被虏男妇九十八名口烧毁贼巢房屋四百一十二间及夺获牛马器械等项六哨统兵赣州卫指挥余恩呈统领龙南县新民王受等兵于十月十二等日攻破长流坑等巢共五处擒斩大贼首陈贵诚薛文高刘必深三名颗贼从郭彦秀等一百七十七名颗俘获贼属并夺回被虏男妇九十九名口烧毁贼巢房屋五百一十七间及夺获马驴器械赃银等物七哨统兵宁都县知县王天与呈督同典史梁仪等官兵于十月十二等日攻破樟木坑等巢共处擒斩大贼首邓崇泰王孔洪等八名颗擒斩贼从陈荣汉等一百三十九名颗俘获贼属并夺回被虏男妇二百七十五名口烧毁贼巢房屋一百六间及夺获牛马赃物等项八哨统兵南康县县丞舒富呈统领上犹县义官胡述等兵于十月十二等日攻破箬坑等巢共五处擒斩贼从康仲荣等四百一十九名颗俘获贼属并夺回被虏男妇一百八十三名口烧毁贼巢房屋九百九十三间及夺获牛马赃银等项及先于九月二十一等日大贼首谢志田等攻打白面寨随督发寨长寥惟道等擒斩首从贼徒谢志田等三十五名颗九哨统兵广东潮州府程乡县知县张戬呈统领本县新民等兵于十月二十四日等攻破杞州坑等巢十一月初一等日攻破西山界桶冈等巢共九处擒斩大贼首萧贵富锺得昌等六名颗贼从何景聪等二百五十七名颗俘获贼属并夺回被虏男妇一百五十七名口及夺获牛马器械赃银等物十哨统兵吉安府知府伍文定呈统领庐陵县等官兵刘显等于十月二十四等日攻破寨下等巢十一月初一等日攻破上池等巢二十日击贼于稳下等寨共十二处擒斩大贼首谢志珊叶三等二十名颗贼从王福儿等二百三十八名颗俘获贼属并夺回被虏男妇二百八十四名口烧毁贼巢房屋一百三十三间及夺获赃仗等物中营随征参随等官推官危寿指挥谢昶等各呈蒙提督军门亲统各职等官兵于十月十二等日攻破长龙墴水大巢及庵背等巢共七处生擒大贼首萧贵模等一十四名擒斩贼从萧容等四百六十五名颗俘获贼属并夺回被虏男妇二百四十八名口烧毁贼巢房屋二百二间及夺获牛马金银赃仗等项各呈报到道查得先为地方紧急贼情事节奉提督军门案验备仰本道计处兵粮约会三省官兵将上犹等处贼巢克期进剿奏请定夺外本年六月初五日据大庾上犹等县申并据南康县县丞舒富呈称大贼首谢志珊号征南王紏率桶冈等巢贼首锺明贵等约会广东大贼首高快马等大修战具并造吕公交车欲要先将南康县打破就行乘虚入广乞早为扑捕等因备呈本院行委知府季斆等分兵剿捕获功呈报奏　闻讫又经本院行委知府季斆指挥来春姚玺谢昶冯翔县丞舒富千户林节各于要害防遏擒斩功次俱发仰本道纪验觧送本院枭示外随该本道会同分守参议黄宏议照江西地方惟桶冈一处该与湖广约会夹攻龙川一县该与广东约会夹攻其余三县腹心之贼不时奔冲难以止遏合无以次剿捕等因具呈本院移文广东湖广镇廵衙门约会以次攻剿间随奉本院分定哨道指授方畧将知府邢珣等刻期进剿备仰各道不妨职事照旧军前纪验赞画等因依奉催督各营官兵进攻去后今呈前因除将擒斩贼徒首级俱类送廵按衙门会审纪验明白生擒仍觧提督军门处决并贼级照例枭示被虏人口给亲完聚贼属男女并牛马骡变卖银两收候赏功支用器械赃物俱发赣县贮库外职等议照上犹等县横水等巢大贼首谢志珊谢志田谢志富谢志海萧贵模萧贵富徐华谭曰志雷俊臣桶冈大贼首蓝天凤蓝八苏蓝文昭胡观雷鸣聪蓝文亨鸡湖大贼首唐洪新溪大贼首刘允昌杨梅大贼首叶志亮左溪大贼首薛文高高诵冯祥朱雀坑大贼首何文秀下关大贼首苏景祥义安大贼首高文辉密溪大贼首陈玉瑄康永三丝茅坝大贼首唐曰富刘必深长河坝大贼首蔡积富叶三梅伏坑大贼首陈贵诚鳖坑大贼首蓝通海赤坑大贼首谭曰荣双坝大贼首谭佑李斌等冥顽凶毒恃险为恶僣拟王号伪称总兵聚集党类数千肆行流毒三省攻围南安南康府县城池杀害千户生簿等官流刼湖广桂阳酃县宜章吉安府龙泉万安泰和永新等县良民子女被其奴戮房屋仓廪被其焚烧道路田土被其阻荒占夺者以千万顷赋税屯粮负累军民陪纳者以千万石其大贼首谢志珊蓝天凤各又自称盘皇子孙收有传流宝印画像蛊惑群贼悉归约束即其妖狐酷鼠之谋固知决无所就而原其封豕长蛇之心实已有不可言比之姚源之王浩八华林之胡雪二东乡之徐仰四建昌之徐九龄均为贼首而奸雄实倍之今则渠魁授首巢宂荡平擒斩既多俘获亦尽数十年之祸害已除三省之冤愤蝢释悉皆仰仗　朝廷怜念地方之荼毒大兴征讨之　王师并提督军门指授成筭号令严明亲临督阵身先士卒以致各哨官兵用命争先捐躯赴敌获臻是捷拟合会案呈详施行等因据呈到臣卷查先准兵部咨为申明赏罚以励人心事该本部复议请　勑南赣等处都御史假以提督军务名目给与旗牌应用以振军威一应军马钱粮事宜径自便宜区画文职五品以下武职三品以下径自拏问发落如遇盗贼入境即便调兵剿杀不许踵袭旧弊招抚重为民患所部官军若在军前违期逗遛退缩俱听以军法从事题奉　圣旨是王守仁着提督南赣汀漳等处军务换勑与他其余事宜各依拟行钦此及为地方紧急贼情事准兵部咨看得所奏攻治贼盗二说合无行文文与都御史王守仁悉依前项申明赏罚事理便宜行事期于成功不限以时等因题奉　圣旨是这申明赏罚事宜还行与王守仁知道钦此又准兵部咨该廵抚湖广都御史秦金题该本部覆题看得郴桂等处与广东江西所辖徭峒密迩联络若非三省会兵夹攻贼心遁散合无请勑两广并南赣总督廵抚等官会同行事克期进兵等因节奉　圣旨是都依拟行钦此又该廵按江西监察御史屠侨奏要会同湖广江西抚镇等官各量起兵约会克期夹剿又该本部覆题奉　圣旨是这南赣地方贼情只照依恁部里原拟事宜着都御史王守仁自行量调官军设法剿捕如有该与江西两广廵抚总督等官会兵征剿的听随宜会议施行钦此续准兵部咨该臣题开计处南赣二府兵粮事宜及合用本省廵按御史纪功缘由该本部覆题奉　圣旨是都依拟行钦此俱　钦遵陆续备咨到臣俱经行江西广东湖广各道兵备守廵等官一体钦遵调取官军兵快克期夹攻及咨廵抚江西都御史孙燧并行廵按御史屠侨各查照外续据领兵县丞舒富等呈称各輋贼首闻知湖广土兵将到集众据险四出杀掠猖炽日甚乞为急处等因到臣当将进兵机宜督同兵备副使杨璋分守参议黄宏统兵知府等官邢珣等议得桶冈横水左溪诸贼荼毒三省其患虽同而事势各异以湖广言之则桶冈诸巢为贼之咽喉而横水左溪诸巢为之腹心以江西言之则横水左溪诸巢为贼之腹心而桶冈诸巢为之羽翼今不先去横水左溪腹心之患而欲与湖广夹攻桶冈进兵两寇之间腹背受敌势必不利今议者纷纷皆以为必湏先攻桶冈而湖广克期乃在十一月初一日贼见我兵未集而师期尚远且以为必先桶冈势必观望未备今若出其不意进兵速击可以得志已破横水左溪移兵而临桶冈破竹之势篾不济矣于是臣等乃决意先攻横水左溪密切分布哨道使都指挥佥事许清率兵千余自南康县所溪入知府邢珣率兵千余自上犹县石人坑入知县王天与率兵千余自上犹县白面入令其皆会横水使守备指挥郏文率兵千余自大庾县义安入知府唐淳率兵千余自大庾县聂都入知府季斆率兵千余自大庾县稳下入县丞舒富率兵千余自上犹县金坑入令其皆会左溪知府伍文定知县张戬候各兵齐集令其亦从上犹南康分入以遏奔冲臣亦亲率兵千余自南康进屯至坪期直捣横水以与诸军会而使兵备副使杨璋分守参议黄宏监督各营官兵往来给饷以促其后分布既定乃于十月初七日夜各哨齐发初九日臣兵至南康初十日进屯至坪使间谍四路分探皆以为诸贼不虞官兵猝进合巢皆鸣锣聚众往来呼噪奔走为分投御敌之状势甚张皇然已于容险隘皆设有滚木礧石度此时贼已据险势未可近臣兵乘夜遂进十一日小饷未至贼巢三十里止舍使人伐木立栅閧堑设堠示以久屯之形夜使报効听选官雷济义民萧庾分率乡兵及樵坚善登山者四百人各与一旗赍铳炮钩镰使由间道攀崖悬壁而上分列远近极高山顶以觇贼张立旗帜爇茅为数千灶度我兵且至险则举炮燃火相应十二日早臣兵进至十八面隘贼方据险迎敌骤闻远近山顶炮声如雷烟熖四起我兵复呼噪奋逼铳箭齐发贼皆惊溃失措以为我兵已尽入破其巢宂遂弃险退走臣预遣千户陈伟高睿分率壮士数十缘崖上夺贼险尽发其滚木礧石我兵乘胜骤进呼声震天地指挥谢昶冯廷瑞兵由间道先入尽焚贼巢贼退无所据乃大败奔溃遂破长龙巢破十八面隘巢破先鹅头巢破狗脚岭巢破庵背巢破白蓝横水大巢先是大贼首谢志珊萧贵模等皆以横水居众险之中倚以为固闻官兵四进仓卒分众扼险出御甚力至是见横木烟焰障天铳炮之声撼摇山谷亦各失势弃险走各哨官兵乘之皆奋勇力战而入知府邢珣遂破磨刀坑巢破荼坑巢破茶潭巢知县王天与破樟木坑巢破石王巢都指挥许清破鸡湖巢破新溪巢破杨梅巢俱至横水知府唐淳破羊牯脑巢破上关巢破下关巢破左溪大巢守备指挥郏文破狮寨巢破义安巢破苦竹坑巢指挥余恩破长流坑巢破牛角窟巢破龞坑巢县丞舒富破箬坑巢破赤坑巢破竹坝巢知府季斆破上西峯巢破狐狸坑巢破铅厂巢俱至左溪守廵各官亦随后督兵而至是日擒斩首从贼人贼级并俘获贼属男妇夺回被虏人口牛马赃仗数多其余自相蹂践堕崖填谷而死者不可胜计当是时贼路所由入皆刊崖倒树设阱埋签不可行我兵昼夜涉深涧蹈业棘遇险绝则挂绳崖树鱼贯而上猿臂而下往往失足堕深谷幸而不死经数日始能出各兵已至横水左溪皆困甚不复能驱逐会日已暮遂令收兵屯札次日大雾雨咫尺不辩连数日不开乃令各营休兵享士而使乡导数十人分探溃贼所往并未破巢宂动静十五日得各乡导报谓诸贼分阵预于各山绝险崖壁立有栅寨为退休之计有复合聚于未破之巢者俱不意我兵骤入未及搬运粮谷若分兵四散追击可以尽获臣等窃计湖广夹攻在十一月初一期已渐迫此去桶冈尚百余里山路崄峻三日始能达若此中之贼围之不克而移兵桶冈势分备多前后顾瞻非计之得乃令各营皆分兵为奇正二哨一攻其前一袭其后冒雾速进分投急击十六日知府邢珣攻破早坑巢窵井巢知府季斆守备指挥郏文攻破稳下巢李家巢十七日知府唐淳攻破丝茅坝巢十八日都指挥许清攻破朱雀坑巢村头坑巢黄竹坳巢观音山巢十九日指挥余恩攻破梅伏坑巢石头坑巢二十日知府邢珣又攻破白封龙巢芒背巢知县王天与攻破黄泥坑巢大富湾巢二十二日县丞舒富攻破白水洞巢本日知府伍文定知县张戬兵亦至二十四日知府伍文定攻破寨下巢知县张戬攻破杞州坑巢二十五日知县张戬又破朱坑巢知府伍文定破杨家山巢二十六日知府季斆又破李坑巢都指挥许清又破川坳巢二十七日守备指挥郏文又破长河洞巢连日各擒斩首从贼人贼级并俘获贼属男妇夺回被虏人口牛马赃仗数多是日各营官兵请乘胜进攻桶冈臣复议得桶冈天险四面青壁万仭中盘百余里连峯参天深林绝谷不睹日月中所产旱谷薯频之类足饷凶岁往者亦尝夹攻坐困数月不能俘其一卒竟以招抚为名而罢及询访乡导其所由入惟锁匙龙葫芦洞茶坑十八磊新地五处然皆架栈梯壑夤悬绝壁而上贼使数人于崖巅坐发礧石可无执兵而御我师惟上章一路稍平然深入湖广迂回取道半月始至湖兵既从彼人而我师复往事皆非便今横水左溪余贼皆已奔入其中同难合势为守必力善战者其势险其节短今我欲乘全胜之锋兼三日之程长驱百余里而争利彼若拒而不前蝢兵幽谷之底所谓强弩之末不能穿鲁缟矣今若移屯近地休兵养锐振扬威声先使人谕以祸福彼必惧而请服其或有不从者乘其犹豫袭而击之乃可以逞乃使素与贼通戴罪义官李正岩医官刘福泰释其罪并纵所获桶冈贼锺景于二十八日夜悬壁而入期以初一日早使人于锁匙龙受降贼方甚恐见三人至皆喜乃集众会议而横水左溪奔入之贼果坚持不可往复迟疑不暇为备臣遣县丞舒富率数百人屯锁匙龙促使出降而使知府邢珣入茶坑知府伍文定入西山界知府唐瀛入十八磊知县张戬入葫芦洞皆于三十日乘夜各至分地遇大雨不得进初一日早冒雨疾登大贼首蓝天凤方就锁匙龙聚议闻各兵已入险皆惊愕散乱犹驱其众男妇千余人据内隘绝壁隔水为阵以拒知府邢珣之兵渡水前击张戬之兵冲其右伍文定之兵自张戬右悬崖而下遶贼傍击贼不能支且战且却及午雨霁各兵鼓奋而前乃败走县丞舒富知县王天与所领兵闻前山兵已入亦从锁匙龙并登各军乘胜擒斩贼悉奔十八磊知府唐淳之兵复严阵迎贼又败然会日晚犹扼险相持次早诸军复合势并击大战良久遂大败知府邢珣破桶冈大巢破梅伏巢破鸟池巢知县张戬破西山界巢锁匙龙巢破黄竹坑巢知府唐淳破十八磊巢知府伍文定破铁木里巢破上池巢破葫芦洞巢知县王天与破员分巢破背水坑巢县丞舒富破太王岭巢擒斩首从贼人贼级并俘获贼属男妇夺回被虏人口牛马赃仗数多贼大势虽败结阵分遁者尚多是日闻湖广土兵将至臣使知府邢珣屯葫芦洞知府唐淳屯十八磊知府伍文定屯大水守备指挥郏文屯下新地知县张戬屯磜头县丞舒富屯荼坑指挥姚玺知县王天与屯板岭而使副使杨璋廵行磜头荼坑诸营监督进止以继其粮饷又使知府季斆分屯聂都以防贼之南奔都指挥许清留屯横水指挥余恩留屯左溪以备腹心遗漏之贼而使参议黄宏留札南安给粮饷以为聂都之继臣亦躬率帐下屯茶寮使各营分兵与湖兵相会夹剿遁贼初五日知府邢珣又破上新地巢破中新地巢破下新地巢初七日知府唐淳又破杉木坳巢破原陂巢破木里巢十一日知县张戬破板岭巢破天台庵巢十三日又破东桃坑巢破龙背巢连日各擒斩俘获数多其间岩谷溪壑之内饥饿病疹颠仆死者不可以数于是桶冈之贼畧尽臣以其暇亲行相视形势据险立隘使卒数百斩木栈崖凿山开道又使典史梁仪领卒数百相视横水创筑土城周围千余丈亦设隘以夺其险议以其地请建县治控制三省诸徭断其往来之路事方经营十六日据防遏推官徐文英呈称广东鱼黄等巢被湖兵攻破贼党男妇千余突往鸡湖新地稳下朱雀坑等处臣复遣知府季斆分兵趋朱雀坑等处知府伍文定趋稳下鸡湖等处守备指挥郏文知府邢珣趋上新等处各相机急剿二十日知府伍文定兵击贼于稳下寨西峯寨苦竹坑寨长河坝巢黎坑巢二十三日守备指挥郏文知府邢珣击贼于上新地巢知府伍文定又追击于鸡湖巢十二月初三日知府季斆击贼于朱雀坑寨狐狸坑巢擒斩首从贼徒俘获贼属夺获赃仗数多于是奔遁之贼始尽然以湖广二省之兵方合虽近境之贼悉以扫荡而四远奔突之虞难保必无乃留兵二千余分屯茶寮横水等隘而以是月初九日回军近县以休息疲劳候二省夹攻尽绝然后班师两月之间通计捣过巢宂八十余处擒斩大贼首谢志珊蓝天凤等八十六名颗从贼首级三千一百六十八名颗俘获贼属二千三百三十六名口夺回被虏男妇八十三名口牛马骡六百八只匹赃仗二千一百三十一件金银一百一十三两八钱一分总计首从贼徒贼属牛马赃仗共八千五百二十五名颗口只件俱经行令转解纪功官处审验纪录去后今呈前因参照大贼首蓝天凤谢志珊等盘据千里荼毒数郡僣拟王号图谋不轨基祸种恶且将数十余年而虐焰之炽盛毒流之惨极亦已数年于兹前此亦尝夹剿曾不能损其一毛屡加招抚适足以长其桀骜乃今驱卒不过万余用费不满三万两月之间俘斩六千有奇破巢八十有四渠魁授首噍类无遗此岂臣等能贤于昔人是皆仰仗　朝廷威德之被庙堂处置得宜既假臣以赏罚之权复专臣以提督之任故臣等得以伸缩自由举动如志奉　成算以行事循方畧而指挥将士有用命之美进止无掣肘之虞则是追获兽兔之捷实由发纵指示之功臣等偶叨任使亦安敢冐非其绩夫谋定于帷幄之中而胜决于千里之外　命出于庙堂之上而威行于百蛮之表臣等敢为　朝廷国议有人贺且自幸其所遭得以苟免覆餗之戮也及照监军副使杨璋参议黄宏领兵都指挥佥事许清都指挥使行事指挥使郏文知府邢珣季斆伍文定唐淳知县王天与张戬指挥余恩冯翔县丞舒富随征参谋等官指挥谢昶冯廷瑞姚玺明德同知朱宪推官危寿徐文英知县陈允谐黄文鸑宋瑢陆璥千户陈伟高睿等以上各官或监军督饷或领兵随征悉皆深历危险备尝艰难各効勤苦之力共成克捷之功俱合甄录以励将来伏愿　皇上普彰庙堂之大赏兼收行伍之微劳激劝既行功庸益集自然贼盗寝息百姓安生则地方幸甚臣等幸甚<br />

                    <br>
                        <br />
○立崇义县治疏　【十二年闻十二月初五日】<br />
<br />
据江西廵守岭北道兵备副使杨璋左参议黄宏会呈据南安府知府季斆呈备所属致仕省祭义官监生杨仲贵等呈称上犹等县横水左溪长流桶冈关田鸡湖等处贼巢共计八十余处界乎三县之中东西南北相去三百余里号令不及人迹罕到其初輋贼原系广东流来先年奉廵抚都御史金泽行令安插于此不过砍山耕活年深日久生长日蕃羽翼渐多居民受其杀戮田地被其占据又且潜引万安龙泉等县避役逃民并百工技艺游食之人杂处于内分群聚党动以万计始渐虏掠乡村后乃攻刼郡县近年肆无忌惮遂立总兵僣拟王号罪恶贯盈神人共怒今幸奏　闻征剿蒙本院亲率诸军捣其巢穴擒其首恶妖氛为之扫荡地方为之底宁三县之民欢欣皷舞如获更生访得各县流来之贼自闻夹攻消息陆续逃出颇众但恐大兵撤后未免复聚为患合无三县适中去处建立县治实为久安长治之策等因到道随取各县乡导于军营研审查得前项贼巢系上犹大庾南康三县所属上犹县崇义上保鴈湖三里先年多被贼杀戮田地被其占据大庾县义安三里人户间被杀伤田地贼占一半南康县至坪一里人户皆居县城田地被贼阻荒总计贼占田地六里有半随蒙本院委领兵知府邢珣知县王天与黄文鸑亲历贼巢踏勘三县之中适均去处无如横水原系上犹县崇义里地方山水合抱土地平坦堪以设县随会同分守左参议黄宏议得合无于此建立县治尽将三县贼人占据阻荒田地通行割出缘里分人户数少查得南康县上龙一里崇德一里亦与至坪相看缘至坪三都虽非全里然而地方广阔钱粮数多堪以拆作一里合割并属新县其间人户数少者田粮尚存招人佃买可以复全县治既设东去南康尚有一百二十里要害去处则有长龙西去湖广桂阳县界二百余里要害去处则有上保南去大庾县一百二十余里要害去处则有铅厂俱该设立廵检司查得上犹县过步廵检司路僻无用宜改移上保备由呈详奉批看得横水开建县治实亦事不容已但未经奏请湏候　命下方可决议兼之工程浩大一时恐未易就今贼势虽平漏殄尚有且宜遵照本院钦奉　勑谕随宜处置事理先于横水建立隘所以备目前不测之虞除委典史梁仪等一面竖立木栅修筑土城修建营房外查得横水附近隘所如至抨鴈湖赖塘等处盗贼既平已为虚设其附近村寨如白面长潭杰坝石玉过步果木鸟溪水眼等处居民访得多系通贼窝主及各县城郭村寨亦多有通贼之人合将各隘隘夫悉行拨守横水其通贼人户尽数查出编充隘夫永远守把其不系通贼者量丁多寡抽选编佥轮班更替务足一千余名之数责委属官一员统领常川守把遇有残党啸聚出没即便相机剿捕候县治既立人烟辏集地方果已宁靖再行议处裁损其开建县治本院亲行踏勘再四筹度固知事不可已但举大事湏顺民情兵革之后尤宜存恤仰该道会同分守等官再行拘集地方父老子弟多方询访必湏各县人民踊跃鼓舞争先趋事然后兴工庶几事举而人有子来之美工成而民享偕乐之休仍呈抚按等衙门公同计议施行等因奉会同参议黄宏遵照批呈事理先于横水设立隘所防范不虞及行该府再行拘集询访外随据府县各申拘集父老到官各交口欢欣鼓舞趋事别无民情不便等因备呈到道覆审无异转呈到臣会同廵抚江西等处地方都察院右副都御史孙燧廵按江西监察御史屠侨议照前项地方大盗既已平荡后患所当预防今议立县治并廵司等衙门惩前虑后杜渐防微实皆地方至计及查得横水议建县治处所原系上犹县崇义里因地名县亦为相应如蒙　皇上悯念地方屡遭荼毒乞　勑该部俯顺民情从长议处早赐施行并儒学廵司等衙门一体铨选官员铸给印信如此则三省残孽有控制之所而不敢聚三省奸民无潜匿之所而不敢逃变盗贼强梁之区为礼义冠裳之地久安长治无出于此<br />
<br />
阳明先生别录卷之二<br />
<br />
●阳明先生别录卷之三<br />
<br />
奏疏三<br />
<br />
◆奏疏三<br />
<br />
乞休致疏<br />
<br />
移置驿传疏<br />
<br />
浰头捷音疏<br />
<br />
添设和平县治疏<br />
<br />
三省夹剿捷音疏<br />
<br />
辞免升荫乞以原职致仕疏<br />
<br />
再议崇义县治疏<br />
<br />
再议平和县治疏<br />
<br />
再请疏通盐法疏<br />
<br />
升荫谢恩疏<br />
<br />
乞放归田里疏<br />
<br />
○乞休致疏　【正德十三年正月初四日】<br />
<br />
臣以菲才遭逢　明盛荷蒙　陛下涤垢掩瑕曲成器使既宽尸素之诛复冒清显之职增其禄秩假以赏罚念其行事之难授以提督之任言行计听感激深恩每思捐躯以效犬马柰何才蹇福薄志欲前而力不逮功未就而病已先臣自待罪鸿胪即尝以病求退后惧托疾避难之诛辄复黾勉来此驱驰兵革侵染瘴疠昼夜忧劳疾患愈困自去岁二月往征闽寇五月旋师六月至于九月俱有地方之警十月攻横水十一月破桶冈十二月旋师未几今年正月又复出剿浰贼前后一岁有余往来二三千里之内上下溪涧出入险阻皆扶病从事然而不敢辄以疾辞者诚以　朝廷初申赏罚之情再下提督之命惟恐付托不効以辜　陛下听纳之明负大臣荐扬之举且其时盗贼方炽坐视民之荼毒而以罪累后人非仁也巳逃其难而遗人以艰非义也徒有其言而事之不酬非忠也故宁委身以待罪忍死以効职今赖　陛下威德　庙堂成算上犹南康之贼既已扫荡而浰寇残党亦复不多旬日之间度可底定决不至于重遗后患则臣之罪责亦既可以少逭于万一但惟臣病月深日亟百疗罔效潮热咳嗽疮疽壅肿手足麻痹已成废人昔人所谓绵弱之才不堪任重福薄之人难与成功二者臣皆有焉伏惟　陛下覆载生成不忍一物失所悯臣舆病讨贼所备尝之苦哀臣忍死待罪不得已之情念福薄之有限怜疾疗之无期准令旋师之日放归田里岂曰保全余息尚图他日之效苟遂丘首臣亦感恩地下能忘含结之报乎臣不胜哀恳祈望之至<br />
<br />
○移置驿传疏　【正德十三年二月二十五日】<br />
<br />
据江西按察司分廵岭北道兵备副使杨璋呈奉臣批据南安府大庾县峯山里民朱仕玞等连名告称本里先因敌御輋贼正德十一年被贼复仇杀害本里男妇一百余命各民惊惶自愿筑砌城垣一座搬移城内告申上司蒙给官银修理三门今幸完成居民无虞正德十二年六月十九日奉调本里百长谢玉山等五百名前去本府剿贼已获功次解报未蒙发回今风闻輋贼又要前来复雠但本城缺兵防守乞赐裁革宰屋龙华二隘人夫前来守城其赤口廵检司缺官就乞委官署掌印信督兵防遏及愿出地迁移小溪驿进城城池驿舍俱保无虞等情奉批仰岭北道议处依奉会同左参议黄宏议将宰屋龙华二隘人夫拨付该城防守该府照磨邓华空闲合委署掌印信提督该司弓兵并该城兵众并力防遏其小溪驿迁移峯山城内一节合行该府查勘应否迁移过往使客有无便益南北水路有无适均移驿之费计筭几何缘由呈详本院奉批去隘委官俱准议行移驿事仰行该府作急勘报等因已经行据南安府呈蒙二隘人夫拨付峯山守城行委照磨邓华署掌赤石廵检司印信及查议得小溪旧驿止有人烟数家孤处河边且与鸡湖等处贼巢相近曾被强贼来驿执虏官吏烧毁公厅见今贼势猖獗使客辄受惊惶不敢停歇往年亦曾建议迁驿柰小溪人民俱各包当该驿夫役积年射利得惯官吏被其钤制往往告称移驿不便况移驿处所虽在城中离河不远工程所费亦不过四五十两如此一举委果水陆俱便不惟该驿可保无虞而往来使客宿歇亦无惊恐等因回报到道复议相同据呈到臣簿查先为前事已经批仰该道议处回报去后今据前因得看小溪旧驿屡被贼患移置峯山城内委果相应如蒙乞□勑该部查议相同俯从所请则一劳永逸实为地方之幸<br />
<br />
○浰头捷音疏　【十三年四月一十日】<br />
<br />
据江西按察司分廵岭北道兵备副使杨璋呈据一哨统兵守备南赣二府地方以都指挥体统行事指挥使郏文呈称统领安远县义民孙洪舜等兵于本年正月初七日攻破曲潭等巢十一日攻破半径等巢共五处二月二十六日与贼战于水源等处擒斩大贼首吴积祥陈秀谦张秀鼎等七名颗贼从陈希九等一百二十六名颗俘获贼属男妇五十六名口烧毁贼巢房屋禾仓二百五十三间及夺获械器等物二哨统兵赣州府知府邢珣呈称督同同知夏克义知县王天与典史梁仪老人叶秀芳等官兵于正月初七日等日攻破芳竹湖等巢初九日攻破黄田坳等巢共四处二十五等日覆贼于白沙二月十六日与贼战于芳竹湖等处擒斩大贼首黄佐张廷和王蛮师刘钦等一十名颗贼从黄密等二百六十名颗俘获贼属男妇八十三名口烧毁贼巢房屋禾仓二百二十二间及夺获赃仗牛马等项三哨领兵广东惠州府知府陈祥呈称督同通判徐玑新民卢啄等官兵于正月初七等日攻破热水等巢初九等日攻破铁石障等巢共五处二十五等日覆贼于五花障等处二月初二等日与贼战于和平等处擒斩大贼首陈活鹞黄弘闰张玉林等十一名颗贼从李廷祥四百三十一名颗俘获贼属男妇二百二十名口烧毁贼巢房屋禾仓五日七十二间及夺获器械贼银牛马等项四哨统兵南安府知府季斆呈称统领训导蓝铎百长许洪等官兵于正月初三等日攻破右坑等巢十一日攻破新田径等巢共四处二十七等日覆贼于北山又与战于风门奥等处擒斩大贼首刘成珍等四名颗贼从胡贵琢等一百三十名颗俘获贼属男妇一百六十五名口烧毁贼巢房屋禾仓七十三间及夺获赃银等物五哨统兵赣州卫指挥佥事余恩呈称统领新民百长王受黄金巢等兵于正月初七日会同推官危寿千户孟俊攻破上中下三浰大巢十一日攻破空背等巢共四处二十五日覆贼于银坑水等处擒斩大贼首赖振禄王贵洪李全邹一惟等九名颗贼从赖贱仔等三百五十名颗俘获贼属男妇六十二名口烧毁贼巢房屋禾仓三百二十一间及夺获器械牛马等项六哨统兵赣州卫指挥佥事姚玺呈称统领新民梅南春等兵于正月初七日攻破淡方等巢初九日攻破岑冈等巢共四处二十七日覆贼于乌虎镇擒斩大贼首谢銮曾用奇等五名颗贼从卢任龙一百九十九名颗俘获戝属男妇一百一十二名口烧毁贼巢房屋禾仓三百七十间及夺获器械牛马等项七哨统兵赣州府推官危寿呈程统领义官叶方等兵于正月初七日会同指挥余恩千户孟俊攻破上中下三浰大巢初十等日攻破镇里寨等巢共四处二十七日覆贼于中村等处擒斩大贼首池仲宁高允贤池仲安朱万林根等十二名颗贼从黄稳等二百一十一名颗俘获贼属男妇三十三名口烧毁贼巢房屋禾仓三百二十三间及夺获赃仗牛马等项八哨统兵赣州卫千户孟俊呈称统领义官陈英郑志高新民卢珂等兵于正月初七等日会同指挥余恩推官危寿攻破上中下三浰大巢初十等日攻破大门山等巢共六处擒斩大贼首谢凤经吴宇张廷兴石荣等九名颗贼从张角子等一百九十二名颗俘获贼属男妇一百四十三名口烧毁贼巢房屋禾仓一百七十三间及夺获器械牛马赃银等项九哨统兵南康县县丞舒富呈称统领义民赵志标等兵于正月十一等日攻破旗岭等巢共二处二月十四日与贼战于干村等处擒斩贼从刘三等一百七名颗俘获贼属男妇二十一名口烧毁贼巢房屋禾仓五十三间及夺获器械等物等因各呈报到道查得先为地方紧急贼情事据信丰县所呈称正德十二年二月初七日龙南县贼首黄秀魁紏合广东贼首池仲容等突来本县杀人放火见今攻城不退乞要发兵救援等因该本道议委经历王祚县丞舒富领兵剿捕斩获贼级四颗被贼杀死报効义士杨习举等十名执去经历王祚随该本道亲诣该县暂将各贼招安发回原巢经历王祚送出参将失事知县王天爵卢凤千户郑铎朱诚洪恩主簿周镇镇抚刘镗等俱各有罪及将前贼应剿缘由呈详转达具　奏外正德十三年正月初三日奉提督军门纸牌议照上犹等县贼巢既平广东龙川县浰头等处贼巢奉有　成命应该会剿其大贼首池仲容等本院已行计诱擒获见今军势颇振若不乘此机会出其不意捣其不备坐视以侍广兵之来未免有失事机之会本院除遵奉　勑谕内自行动调官军设法剿捕事理部勒兵众分布哨道行仰守备指挥并知府等官郏文陈祥等统领各授进止方畧外备行本职前去军前纪验功次及催各哨官兵上紧依期进剿仍行廵按衙门前来核实施行等因随呈廵按江西监察御史屠侨批行本道先行纪验明白通候核实施行依奉督率各省官兵依期进剿去后今据前因除将前项功次俱类廵按衙门会审纪验明白生擒贼犯觧赴提督军门斩首枭示贼属男妇变卖银两器械赃仗赃银俱贮库外参照浰头大贼首池仲容池仲宁池仲安高允贤李全等盘据一方历有岁年僣称王号伪设官职广东翁源龙川始兴江西龙南信丰安远会昌等县屡被攻围城池杀害官军焚烧村寨虏杀男妇岁无虚日曾经狼兵夹攻数次俱被漏纲是乃众贼奸雄之巨擘三省群盗之根源也今幸天夺其魄仲容束首就擒仲宁仲安等一时授首各巢贼从擒斩殆尽此皆仰仗　朝廷德威远播庙堂成筭无遗提督军门赏罚以信而号令严明师出以律而机宜慎密身先士卒而艰险之不辞洞见敌情而抚剿之有道以是数十年之巨寇一旦削平连四省之编氓永期安辑呈乞照详转达等因据呈到臣卷查先为地方急紧贼情事准兵部咨该廵按江西监察御史屠侨奏该本部覆题节奉　圣旨是这地方贼情着都御史王守仁自行量调官军设法剿捕钦此及为申明赏罚以励人心事准兵部覆题请　勑南赣等处都御史假以提督军务名目给与旗牌应用以振军威一应军马钱粮事宜径自便宜区画如遇盗贼入境即便调兵剿杀不许踵袭旧弊招抚重为民患所部官军若在军前违期逗遛退缩俱听以军法从事生擒盗贼亦听斩首示众贼级听本处兵备会同该道守廵官实时纪验明白备行江西按察司造册奏缴查照剿杀南方蛮贼见行旧例议拟升赏等因具题奉　圣旨是王守仁着提督南赣汀漳等处军务换勑与他其余事宜各依拟行钦此又为地方紧急贼情事准兵部覆题看得所奏攻治盗贼二说就令差来人赍文交与都御史王守仁悉依前项申明赏罚事理便宜行事期于功成不限以时相机攻剿等因具题节该奉　圣旨是钦此陆续备咨到臣俱经通行抚属四省各道守廵兵备守备等官一体钦遵并咨总督两广左都御史陈金查照外续该臣看得南赣盗贼其在南安之横水桶冈诸巢则接境于湖郴在赣州之浰头桶冈诸巢则连界于闽广接境于湖郴者贼众而势散恃山溪之险以为固连界于闽广者贼狡而势聚结党与之助以相援臣等遵奉　勑谕及查照兵部咨示方畧初议先攻横水次攻桶冈而末乃与广东会兵徐图浰头如攻坚木先其易者后其节目自正德十二年九月臣等议将进兵横水恐浰贼乘虚出扰思有以沮离其党臣乃自为告谕具述祸福利害使报効生员黄表义民周祥等往谕各贼因皆赐以银布一时贼党亦多感动各寨酋长黄金巢刘逊刘粗眉温仲秀等遂皆愿从表等出投惟大贼首池仲容即池大鬓独愤然谓其众曰我等做贼已非一年官府来招亦非一次此亦何足为凭待金巢等到官后果无他说我等遣人出投亦未为晚其时臣等兵力既未能分意且羁縻令勿出为患故亦不复与较金巢等至臣乃释其罪推诚厚抚各愿出力杀贼立効于是藉其众五百余悉以为兵使从征横水十月十二日臣等已破横水仲容等闻之始惧计臣等必且以次加兵于是集其酋豪池仲宁高飞甲等谋使其弟池仲安率老弱二百余徒亦赴臣所投招求随众立効意在缓兵因而窥觇虚实乘间内应臣逆知其谋阳许之及臣进攻桶冈使领其众截路于上新地以远其归途内严警御之备以防其衅外示宽假之形以安其心阴使人分召邻贼诸县被贼害者皆诣军门计事旬日之间至者数十问所以攻巢之策皆以此贼狡诈凶悍非比他贼其出刼行剽皆有深谋人不能测自知恶极罪大　国法难容故其所以扞拒之备亦极险谲前此两京夹剿皆狼兵二三万竟亦不能大捷后虽败遯所杀伤亦畧相当近年以来奸谋愈熟恶焰益炽官府无可柰何每以调狼兵恐之彼辄谩曰狼兵易与耳纵调他来也湏半年我纵避他只消一月其意谓狼兵之来不能速其留不能久也是以益无忌惮今以僭号设官奸计逆谋尤非昔比必欲除之非大调狼兵事恐难济臣以为兵无常势在因敌变化而制胜今各贼狃于故常且谓必待狼兵而后敢攻此所以不必狼兵而可以攻之也乃为密画方畧使数十人者各归部集候我兵有期则据隘遏贼十一月贼闻臣等复破桶冈益惧为战守备臣使人至贼所赐各酋长牛酒以察其变贼度不可隐则诈称龙川新民卢珂郑志高等将掩袭之是以密为之防非敢虞官兵也臣亦阳信其言因复阳怒卢珂郑志高等擅兵雠杀移檄龙川使廉其实且趣各贼伐木开道将回兵自浰头取道往讨之贼闻以为臣等实有为之之意又死假道伐之且喜且惧因遣来谢且请无劳官兵当悉力自防御之卢珂郑志高陈英者皆龙川旧招新民有众三千余远近皆为仲容所胁而三人者独与之抗故贼深雠忌之十二月望臣兵回至南康卢珂郑志高等各来告变谓池仲容等僣号设官今已点集兵众号召远近各巢贼首授以总兵都督等伪官使候三省夹攻之兵一至即同时并举行其不轨之谋及以伪授卢珂等官爵金龙霸王印信文书一纸粘状来首臣先巳谍知其事及珂等来即阳怒以为尔等擅兵仇杀投招之人罪已当死今又造此不根之言乘机诬陷且池仲容等方遣其弟领兵报効诚心向化安得有此遂收縳珂等将斩之时池仲安之属方在营见珂等入首大惊惧至是皆喜罗拜欢呼竞诉珂等罪恶臣因亦阳令具状谓将并拘其党属尽斩之于是遂械系卢珂而使人密喻以阳怒之意欲以诱致仲容诸贼比使卢珂等先遣人归集其众候珂等既还乃发臣又使生员黄表听选官雷济往喻仲容使勿以此自疑密购其所亲信阴说之使自来投诉二十日臣兵已还赣乃张乐大享将士下令城中今南安贼巢皆已扫荡而浰头新民又皆诚心归化地方自此可以无虞民久劳苦亦宜暂休为乐遂散兵使各归农示不复用而使池仲安亦领众归助其兄防守且云卢珂等虽已系于此恐其党致怨或掩尔不虞仲安归具言其故贼众皆喜遂弛备臣又使指挥余恩赍历往赐仲容等令母撤备以防虑珂诸党贼众益喜黄表雷济因复说仲容今官府所以安辑劳来尔等甚厚何可不亲往一谢况卢珂等日夜哀诉反状乞府官试拘尔等若拘而不至者即可以证反状之实今若不待拘而往因面诉珂等罪恶官府必益信尔无他而谓珂等为诈杀之必矣所购亲信者复从力赞仲容然之乃谓其众曰若要伸先用屈赣州伎俩亦湏亲往勘破遂定议率其麾下四十余人自诣赣臣使人探知仲容已就道乃密遣人先行属县勒兵分哨道候报而发又使千户孟俊先生至龙川督集卢珂郑志高陈英等兵然以道经浰巢恐摇诸贼则别赍一牌以拘捕卢珂等党属为名各贼闻俊往果遮迎问故俊出牌视之乃皆罗拜相争导送出境俊已至龙川始发牌部勒卢珂等兵众贼闻之皆以为拘捕其属不复为意闰十二月二十三日仲容等至赣见各营官兵皆已散归而街市多张灯设戏为乐信以为不复用兵密赂狱卒私往觇卢珂等又果械系深固仲容乃大喜遣人归报其属曰乃今吾事始得万全矣臣乃夜释卢珂郑志高等使驰归发兵而令所属官僚次设羊酒日犒仲容等以缓其归正月三日度卢珂等已至家所遣属县勒兵当已大集臣乃设犒于庭先伏甲士引仲容入并其党悉擒之出卢珂等所告状讯鞫皆伏遂寘于狱而夜使人趋发属县兵期以初七日同时入巢于是知府陈详兵从龙川县和平都入指挥姚玺兵从龙川县乌虎镇入千户孟俊兵从龙川县平地水入指挥余恩兵从龙南县高沙保入推官危寿兵从龙南县南平入知府邢珣兵从龙南县太平保入守备指挥郏文兵从龙南县冷水径入知府季斆兵从信丰县黄田冈入县丞舒富兵从信丰县乌径入臣自率帐下官兵从龙南县冷水径直捣下浰大巢而使各哨分路同时并进会于三浰先是贼徒得池仲容报谓赣州兵已罢归皆已弛备散处各巢至是骤闻官兵四路并进皆惊惧失措乃分投出御而悉其精锐千余据险设伏并势迎敌于龙子岭我兵聚为三冲掎角而前指挥余恩所领百长王受兵首与贼遇大战良久贼败却王受等奋追里许贼伏兵四起奋击王受推官危寿所领义官叶芳兵鼓噪而前复奋击贼伏兵后千户孟俊兵从傍绕出冈背横冲贼伏与王受合兵于是贼乃大败奔溃呼声震山谷我兵乘胜逐北遂克上中下三浰各哨官兵遥闻三浰大巢已破皆奋勇齐进各贼皆溃败知府陈祥兵遂破热水巢五花障巢指挥姚玺兵遂破淡方巢石门山巢上下陵巢知府邢珣兵遂破芳竹湖白沙巢守备指挥郏文兵遂破曲潭巢赤唐巢知府季斆兵遂破右坑巢三坑巢是日擒斩首从贼人贼级俘获贼属男妇牛马器仗数多其余堕崖填谷死者不可胜计是夜贼复奔聚未破巢宂次日旱乃令各哨官兵探贼所往分投急击初九日知府陈祥兵破铁石障巢羊角山巢获贼首金龙霸王印信旗袍知府邢珣兵破黄田坳巢指挥姚玺兵破岑冈巢指挥余恩兵破塘含洞巢溪尾巢初十日千户孟俊兵破大门山巢推官危寿兵破镇里寨巢十一日知府邢珣兵破中村巢守备郏文兵破半径巢都坑巢尺八岭巢知府季斆兵破新田径巢古地巢指挥余恩兵破空背巢县丞舒富兵破旗岭巢蝢冈巢十三日千户孟俊兵破狗脚坳巢水晶洞巢五湖巢蓝州巢十六日推官危寿兵破风盘巢茶山巢连日各擒斩首从贼人贼级并俘获贼属男妇牛马器仗数多然各巢奔散之贼其精悍者尚八百余徒复哨聚九连大山扼险自固当臣看得九连山势极高横亘数百余里四面斩绝我兵既不得进而其内东接龙门山后诸处贼巢以百数若我兵进逼贼必奔往其间诱激诸巢相连而起势益难制然彼中既无把截之兵欲从傍县潜军断其后路必湏半月始达缓不及事止有贼所屯据崖壁之下一道可通然贼已据险自上发石滚木我兵百无一全于是乃选精锐七百余人皆衣所得贼衣佯若奔溃者乘暮直冲贼所据崖下涧道而过贼以为各巢败散之党皆从崖下招呼我兵亦佯与呼应贼疑不敢击已度险遂扼断其后路次日贼始知为我兵并势冲敌我兵已据险从上下击贼不能支乃退败臣度其必溃预令各哨官兵四路设伏以待贼果分队潜遯二十五日知府陈祥兵覆贼于五花障知府邢珣兵覆贼于白沙指挥余恩兵覆贼于银坑水二十七日指挥姚玺兵覆贼于乌虎镇推官危寿兵覆贼于中村知府季斆兵覆贼于北山又战于风门奥其余奔散残党尚三百余徒分逃上下坪黄田坳诸处各哨官兵复黏踪会追二月初二日知府陈祥兵复与贼战于平和初五日复战于上平下平初八日推官危寿指挥余恩兵复与贼战于黄坳十二日知府陈祥兵复与贼战于铁障山十四日县丞舒富兵复与贼战于干村又战于梨树十四日知府邢珣季斆兵复与贼战于芳竹湖二十三日县丞舒富兵复与贼战于北顺又战于和洞二十六日守备郏文兵复与贼战于水源战于长吉战于天堂寨连日擒斩首从贼人贼级数多三月初三日据乡导人等四路爪探皆以为各巢积恶凶狡之贼皆已擒斩畧尽惟余党张仲全等二百余徒其间多系老弱及远近村寨一时为贼所躯胁从恶未久之人今皆势穷计迫聚于九连谷口呼号痛哭诚心投招臣遣报効生员黄表往验虚实果如所探因引其甲首张仲全等数人前来投见诉其被胁不得已之情臣量加责治随遣知府邢珣往抚其众籍其名数遂安插于白沙初七日据知府邢珣等呈称我兵自去岁二月从征闽寇迄今一年有余未获少休今幸各巢贼已扫荡余党不多又蒙俯顺招安况今阴雨连绵人多疾疫兼之农功已动人怀耕作合无俯顺下清还师息众及义官叶芳等并各村乡居民亦告前情臣因亲行相视险易督同副使杨璋知府陈祥等经理立县设隘可以久安长治之策留兵防守而归盖自本年正月初七日起至三月初八日上前后两月之间通共捣过巢宂三十八处擒斩大贼首二十九名颗次贼首三十八名颗从贼二千零六名颗俘获贼属男妇八百九十名口夺获牛马一百二十二只匹器械赃仗二千八百七十件把赃银七十两六钱六分总计擒斩俘获夺获共五千九百五十五名颗口只匹件把俱经行令兵备等官审验纪录仍行纪功御史核实施行具由呈报去后今据前因臣等会同江西廵按御史屠侨广东廵按御史毛凤参照大贼首池仲容等荼毒万民骚扰三省阴图不轨积有年岁设官僣号罪恶滔天比之上犹诸贼尤为桀骜难制盖上犹诸贼虽有僣窃不轨之名而徒惟刼掠焚烧是嗜至于浰头诸贼虽亦剽刼掳掠是资而实怀僣拟割据之志故其招致四方无籍隐匿远近妖邪日夜规图渐成奸计兼之贼首池仲容池仲安等又皆力搏猛虎捷竞飞猱凶恶之名久已着闻四方贼党素所向服是以负固恃顽屡征益炽前此知其无可柰何亦惟苟且招安以幸无事其实无救荼毒之惨益养奸宄之谋今乃臣等驱不练之兵资缺乏之费不踰两月而破奸雄不制之虏以除三省数十年之患此非　朝廷威德庙堂成算何以及此臣等切惟天下之事成于责任之专一而败于职守之分挠就今事而言前此尝夹攻二次计剿数番以兵则前者强而今者弱前者数万而今者数千以时则前者期年而今者两月以费则前者再倍而今者什一以任事之人则前者多知谋老练之士而今者乃若臣之迂疏浅劣然而计功较绩顾反有加于昔何哉实由　朝廷之上明见万里洞察往弊处置得宜既假臣以赏罚之权复改臣以提督之任既以兵忌遥制而重各省专征之责又虑事或牵狃而抑守臣干预之请授之方畧而不拘以制责其功成而不限以时以故　诏旨一颁而贼先破胆夺气咨文一布面人皆踊跃争先効谋者知无沮挠之患而务竟其功希赏者知无侵削之弊而毕致其死是乃所谓得先胜之算于庙堂收折冲之功于樽俎实用兵之要道制事之良法也事每如此天下之治有不足成者矣臣等偶叨任使何幸滥竽成功敢是献捷之余拜手稽首以贺伏愿　皇上推成功之所自原发纵之有因庶无僣赏以旌始谋及照兵备副使杨璋监军给饷纪功督战备历辛勤宜加显擢守备指挥郏文知府陈祥邢珣季斆推官危寿指挥余恩姚玺及千户孟俊县丞舒富等皆身亲行陈屡立战功俱合奖擢庶示激扬以为后劝臣本□庸缪当重任偶逢事机之会幸免覆餗之诛然功非其才福已踰分遂沾痿痹之疾既成废弃之人除已别行请罪乞休外缘系捷音及该兵部议拟期于成功不限以时题奉钦依事理为此具本题　知<br />

                    <br>
                        <br />
○添设和平县治疏　【十三年五月初一日】<br />
<br />
据江西按察司分廵岭北道兵备副使杨璋广东按察司分廵岭东道兵备佥事朱昂会呈据赣州府知府邢珣惠州府知府陈祥呈奉臣案验据广东惠州龙川河源等县省祭监生生员耆老陈震余世美黄宸等连名呈称浰头岑岗等处叛贼池大鬂等魁首动以百十徒党不下数千始则占耕民田后遂攻打郡县谢玉璘邹训等倡乱于弘治之末而此贼已为之先锋徐允富张文昌继乱于正德之初而此贼复张其羽翼荼毒三省二十余年以来乃为三省逋逃之主遂称群贼桀骜之魁捉河源县之主簿虏南安府之经历绑龙南县之县官戮信丰所之千户肆然无忌规图渐广凶恶日增僣称王号伪建元帅总兵都督将军等名目虽屡蒙上司动调官兵多方征剿俱被漏网为患今蒙提督军门亲捣贼巢扫荡残党除数郡之荼毒雪万姓之冤愤若不趂此机会建立县治以控制三省贼冲之路切恐流贼复聚祸根又萌切见龙川平和地方山水环抱土地坦平人烟辏集千有余家东去兴宁长乐安远西抵河源南界龙川北际龙南各有数日之程其间山林阻隔地里辽远人迹既稀奸宄多萃查得父老相传原系循州一州龙川雷乡二县后因地方扰乱人民稀少除去循州雷乡两处止存龙川一县洪武初年龙川尚有五十五里其后州县既除声教不及洪武十九等年贼首谢士真等相继作乱将前项居民尽行杀戮数百里内人烟断绝自此贼巢日多民居日耗始将龙川县都图并作七里迄于近年民遭荼毒遂至此极如蒙怜念于和平地方设建县治以控制猺峒兴起学校以移易风俗及将和平廵检司改立浰头屯兵堤备庶几变盗贼之区为冠裳之地实为保安至计等因据呈到院看得东南地方但系盗贼盘据即皆深山穷谷阻险辽绝之区是以征剿之后其民类皆愿立县治以控制要害敷施政教而渐次化导之故东南弭盗安民则建立县治亦其一策近该本院亲剿浰贼见今住军九连大山往来浰头和平等处备阅山溪形势讲求贼情民俗深思善后之图实有如各役所呈者但开建县治置立屯所屯湏分剖都图创起关隘城池宫至之费力役输调之赀未经查勘议处难便奏　闻案仰本道即行副使杨璋会同佥事朱昂督同府县掌印官拘集各该地方乡老里甲人等备勘和平浰头两处某处可以建筑城池某地宜以添设廵逻某县都图相近可以分割某里村寨接连堪以拨补某所廵司可以移镇某乡丁户可以编佥其移民以就田调兵以守隘一应工役所需作何区处再行考求图籍诹谘耆老必求至当归一具由呈来以凭　处定夺仍呈总督总镇廵按衙门公同计议施行等因各职遵依督同龙川县署县事主簿陈甫河源县署县事县丞朱■〈火节〉就近拘集龙川县通县并河源县惠化都里老沙海锺秀山等与原呈陈震等到职会勘和平峒地方原有民二千余家因贼首池大鬂等作耗内有八百余家投城居住尚存一千余家本峒羊子一处地方宽平山环水抱水陵俱通可以筑城立县于此招回投城之人复业居住分割龙川县和平都仁义都并广三图共三里及割附近河源县惠化都与接近江西龙南县邻界亦拆一里前来共辏一县及将先年各处流来已成家业寓民尽数查出责令立籍拨补绝户图眼一体当差其和平廵检司宜立浰头以控制险阻仍于本县并龙南县量编隘夫几百名委官管领兼同该司弓兵廵逻使盗贼不得盘据其盖造衙门大小竹木和平浰头各山产有俱派本处人户采办不用官钱其余砖石灰瓦匠作工食之费湏查支官库银两及差委公正府佐贰官一员清查浰头岑冈等处田土除良民产业被贼占耕者照数给主外中间有典与新民得受价银者量追价银一半入官其田给还管业其余同途上盗田土尽数归官卖价以助筑修城池官廨之用其龙川县分割三图止存五图在彼路通冲要荅应繁难查得邻界长乐县所属清化都正与龙川连近乞于该都分割一图补辏管辖庶为适均等因又据龙南县太平等保里老赖本立等呈称本县东南与广东龙川河源二县西南与广东始兴县连界多深山穷谷向因各处流贼过境刼掠太平保设有横冈角嵊二隘上蒙高沙二保设有牛冈阳陂二隘就于各保佥点隘夫乡兵守把后因池大鬂等不时出刼各隘烧毁一空今征剿既平宜将前项隘所修筑把守可保四境无虞及照本县止有四里半邑小民寡逓年逋负追并况与龙川县又系隔省窵远乞免分割以苏民困等因各职并行会议得贼平之后经久良图诚无踰于添设县治者今龙川县里老人等愿于和峒羊子铺添设县治及分割都图清卖贼田移置廵司量佥隘夫等情俱相应俯顺惟称又要分拆江西赣州府龙南县附近都图缘系两省地方札隔愈远未免影射差役两无归着难以准行止该于龙南县该管图保修筑旧隘其新兴地方系通始兴县要路宜添设一隘各于邻近地方多佥乡夫守把及看得修筑城池学校仓场铺舍等项中间有碍百姓田庐税粮亦该委官丈量照数除豁相距龙川县二百里之程该量设铺舍十处一应工程除大小竹木派令人户采办其余砖石灰瓦等项料物各色匠作工食猝难料计应合委官估计通该银若干扣除前项田价银两若干余于惠州府库相应官银支给尚有不敷另行申请合用人工该起龙川县与河源县惠化都民夫荅应其移置浰头廵检司应隶新县管辖该司弓兵四十名额数寡少合于龙川县和平仁义广三图量编四百名龙南县量编二百名俱令该县掌印官编佥造册分为二班半年一换俱各委官管领兼同该司官廵逻遇有盗贼生发随即扑获隘夫限满亦湏该班者交代方还各该府县廵捕官俱要不时往来廵点其清卖贼田修筑城池等项俱各委官分投干办方得集事再照新县里粮数少官员应该减裁且系偏僻之地驿逓不必添设遇有使客往来总于龙川县雷乡驿应付前项居民被贼残害疮痍未苏加以创县劳费困苦可矜成县之日凡遇一应杂泛差役坐派钱粮物料等项俱各酌量减省期待三年之后方与各县一体差科庶几舆情允惬事体允当等因到道会同佥事朱昂复议相同合就会案呈详等因据呈到臣会同　钦差廵按广东监察御史毛凤议照前项地方实系山林深险之所盗贼屯聚之乡当四县交界之隙乃三省闰余之地是以政教不及人迹罕到其间接连闽广反复贼巢动以百数据而守之真足以控诸贼之往来杜奸宄之潜匿弃而不守断为狐鼠之窟穴终萃逋逃之渊薮况前此本亦州县旧区始以县存而民犹恃为保障后因县废而贼遂据以陆梁是又往事之明验矣当贼盗猖炽之日地方父老屡有请复县治之议然其时贼方盘据势有不能今赖　朝廷威德巢穴荡平若不乘此机会复建县治以扼其要害将来之事断未可知臣等班师之日胁从投招者尚不满百今未两月远近牵引而至且二百矣若县治不立制驭阔疏不过一年泛然投招之人必皆复化为盗其时又复兴师征剿剿而复聚长此不已乱将安穷夫盗贼之患譬如病人兴师征剿者针药攻治之方建县抚缉者饮食调养之道徒恃针药之攻治而无饮食以调养之岂徒病不旋踵将元气竭绝证患愈深后虽扁鹊仓公无所施其术矣臣等窃以设县移司实为久安长治之策伏愿　皇上鉴往事之明验为将来之未图念事机之不可失哀民困之不可再俯采臣等所议特　敕该部早赐施行及照建县之所地名和平以地名县似为得宜乞从所奏并将该设职官印信即与铨选铸给简员以省费均地以平徭移廵司以据险要宽赋役以苏穷民如此则夷险为易化盗为良可计日而效不惟臣等得以幸逃日后之谴责朝廷亦免再役之勤百姓永享太平之乐矣<br />
<br />
○三省夹剿捷音疏　【十三年六月十五日】<br />
<br />
据广东按察司等衙门整饬兵备监统佥事等官王大用等呈正德十二年九月内据乐昌县知县李增禀称贼首龚福全高快马等不时出没为患近蒙军门案验内开三省会兵进剿缘照官兵未到诚恐各贼探知自分必死群合四出攻刼不惟居民受害抑恐患及城池议要从宜设法以缓其势待军兵到日另行遵奉号令等因本职看得各贼俱系先前大征漏网招亡纳叛踪迹诡秘为今之计必先诱其腹心以为我用然后以次剪其羽翼庶以贼攻贼彼势可孤而我患可保已经呈奉军门议处设法诱致去后续据知县李增报称岐田山贼犯龙贵等十一名天塘贼犯陈满等十名各挈家赴县首愿擒获同伴解官于本年十一月二十八日督同龙贵等计诱贼犯萧缘等六十名十二月初二日陈满等计诱贼犯李廷茂等二十三名等困及据通判邹级仁化县知县李萼呈称大贼首高快马带从贼一十五名贼妇二口潜住地名癞痢寨深坑结寮藏住随统民壮兵夫谭志泽等于闰十二月初一日戌时进兵围寨至初二日早擒捕本贼突出山头迎敌追至始兴县界各兵奋勇同前生擒大贼首高快马即高仲仁从贼三名贼妇贼女各一口及行凶器械并被伤兵夫刘廷珎等开报到道节据知府姚鹏等呈称督率军兵夫快抵巢与贼交锋陆续擒斩首从贼犯李万珊赖永达等一千三百二十名颗俘获贼属男妇七十六名口夺回被虏男妇一十三名口及赃仗牛马等物又据知县李增呈缉得贼首李斌亡命在湖广乌春山躲住飞报到职当就发遣捕盗老人李攻瓒等星夜潜至地名姜阳峒藏踪缉探始擒本贼余党俱各奔遯缘由各开到道参称贼首李斌节与高快马龚福全等紏众流毒三省屡劳征讨各遵奉军门号令穷追深入一旦就擒各照悬示重赏而知县李增督兵设策屡有奇功亦合奖劳以励将来等因备呈转报到臣亦据整饬兵备兼分廵岭东道监统佥事等官顾应祥等呈据领哨通判莫相等呈称统领汉达官军民壮打手人等照依刻期进剿上下横溪阙峒深峒等巢贼党坚立排栅统众迎敌杀伤兵夫彼时军兵协谋奋勇鬪战当将各巢攻破陆续擒斩贼犯吴瑄邓仲玉等共六百九十名颗俘获贼属男妇三百九十五名口夺回被虏男妇七口及牛马器械等物觧送前来会审又发兵搜斩贼级一十二颗生擒贼人三名并俘获贼属等项随据本官禀称横溪大贼首吴■〈王卂〉招集亡命遯住地名东田村深山结巢即禀蒙监督佥事顾应祥出给重赏指示方畧密切发兵抵吴■〈王卂〉巢宂四面围攻被■〈王卂〉等乱用药弩射出拒敌我兵冐伤奋勇进剿先用铳箭将吴■〈王卂〉打倒贼势少却我兵呼噪大进将吴■〈王卂〉等首从并贼属尽数擒斩共十三名颗俘获贼属六口夺回被虏妇女二口阵亡兵夫六口缘由呈解到道看得贼首吴■〈王卂〉系是稔恶巨寇流刼两省拒敌官军而通判莫相设法防捕致縳前凶应合奖劳等因备呈开报到臣查得先准兵部咨为地方紧急贼情事该廵抚湖广都御史秦金奏该本部覆题看得郴桂等处与广东江西诸峒联络若非三省会兵夹攻贼心遯散他处合无请　勑两广并南赣总督廵抚等官会同克期进兵等因具题节奉　圣旨是都依拟行钦此续为申明赏罚以励人心事臣节该钦奉　勑谕但有盗贼生发即便严督各该兵备守备守廵并军卫有司设法剿杀其领兵官员不问文职武职若在军前违期并逗遛退缩者俱听以军法从事仍要选委廉能属官密切体访或佥所在大户量加粮赏或购令贼徒自相斩捕皆听尔随宜处置钦此又准兵部咨为地方紧急贼情事内开节据乐昌县知县李增禀称贼首高快马等八百余徒在地名柜头村行刼又据乳源县禀称贼徒千余人在洲头街流刼及据湖广郴州申贼首龚福全高仲仁等虽蒙征剿党恶犹存正德七年兵备衙门招抚龚福全给与官带设为徭官高仲仁等给与衣巾设为老人未及两月已出要路刼杀军民号称高快马游山虎金钱豹过天星密地蜂总兵等官名目正德十一年七月内流刼乐昌及江西南康等县后蒙抚谕将高仲仁李斌给与冠带重设徭官未宁半月一起八百余徒出刼乐昌虏捉知县韩宗尧一起七百余徒出刼生员谭明浩等家一起六百余徒从老虎峒等处出刼一起五百余徒从兴宁县出刼呈乞转达请军夹剿等因各报到臣看得前项盗贼恶贯已盈神怒人怨譬之疽痈之在身若不速加攻治必至溃肺决肠而攻治之方亦有二说等因该本部覆题看得所奏攻治盗贼二说大意谓事权隆重若无意于近功而实足为攻取之几征调四集虽可以分咎而不免为地方之累穷究根本辩析详明言虽两端意实有在合无本部行文就令差来人赍回交与都御史王守仁悉依前项申明赏罚事理便宜行事期于成功不限以时相机攻剿等因具题节该奉　圣旨是钦此钦遵节经通行各省及各该道守廵兵备等官一体钦遵勘处调集兵粮克期攻剿以请地方续据广东布政司等衙门左布政使等官吴廷举等会呈奉臣并总督两广军务兼理廵抚太子太保都察院左都御史陈金案验各准兵部咨备行钦遵查勘计处呈报等因遵依会同都布按三司等官欧儒等并岭东道兵备佥事等官王大用等议将应剿贼剿起调汉达官军土兵员名分定哨道监统把截进攻道路及合用粮饷等项备开呈详随据监督兵备佥事王大用等各将进丘机宜呈详到臣参看得两广总督总兵等官虽已奉　命行取回京然军马钱粮调度方畧悉经区画会有成案本院见督官兵征剿浰头等贼未能亲往督战除分兵设策督令副使杨璋等四面防截外仰各官查照原议上紧依期进剿毌得迟疑参错致误事机一应临敌制度俱在各官相机顺应若贼势难为兵力不逮或先离散其党与或阴诱致其腹心声东击西阳背阴袭勿拘一议惟求万全军门遥远不必一一呈禀反成牵滞又经牌仰上紧相机督剿去后今据前因除将各道呈报前项擒斩首从贼人贼级共二千八百九名颗俘获贼属并夺回被虏男妇五百四名口夺获械器赃物一百三十二件把牛马八十三只匹摠计二千八百八名颗口只匹件把行仰各道径送廵按纪功御史审验纪录造册　奏缴外参照大贼首高仲仁李斌吴■〈王卂〉等荼毒三省稔恶多年敌杀官兵攻刼郡县即其奸计虽亦不过妖狐黠鼠之谋就其虐焰乃已渐成封豕长蛇之势今其罪贯既盈神怒人怨数月之间克遂歼殄雪百姓之冤愤觧地方之倒悬此皆仰仗　天威庙堂有先胜之筭惟幄授折冲之谋贼徒破胆将士用命之所致也臣等获睹成功岂胜庆幸及照廵按纪功御史毛凤振扬风纪作励将士既尽纪验之职复多调度之方比于常格劳绩尤异佥事王大用顾应祥等监统督调备效勤劳懋着经营之略共收克捷之功其都指挥王英欧儒知府姚鹏通判邹级莫相知县李增李萼或领兵督哨或追剿防截类皆身亲行阵且历艰难均合甄收普加旌擢伏望　皇上既行大赏于朝复沛覃恩于下庶示激奖以劝后功臣以凡庸兼复多病缪膺地方之责属征调四出不能身亲督战然赖总督诸臣先已布授方畧领哨诸将得以遵照奉行戮力効死竟收完绩真所谓碌碌因人成事虽无共济之功实切同舟之幸除先已具本请罪告病乞休外缘系捷音事理为此具本题　知<br />

                    <br>
                        <br />
○辞免升荫乞以原职致仕疏　【十三年六月十八日】<br />
<br />
臣于六月初六日准兵部咨为捷音事该臣题该本部覆题节该奉　圣旨王守仁升右副都御史荫子一人做锦衣卫世袭百户写　勑奖励钦此钦遵臣闻　命惊惶莫知攸措感极而惧若坠水渊切念臣以章句陋儒过蒙　朝廷涤瑕掩垢收录于摈弃之余既又求长于短拔之闲散之中授以廵抚之寄其时臣以抱病在告两疏乞休偶值前官有托疾避难之嫌该部论奏之义甚严　朝廷督责之指又切遂不遑他计狼狈就途莅事之后兵耗财匮盗炽民穷缩手四顾莫措一筹　朝廷悯念地方之颠危虑臣才微力弱必致倾偾谓其责任之不专无以连属人心赏罚之不重无以作兴士气号令之不肃无以督调远近于是该部议假臣以赏罚　朝廷从而假之以赏罚议给臣以旗牌　朝廷从而给之以旗牌议改臣以提督之任　朝廷从而改之以提督之任授之方畧而不拘以制责其成功而不限以时由是臣以赏罚之柄而激励三军之气以旗牌之重而号召远近之余以提督之权而纪纲八府一州之官吏伸缩如志举动自由于是兵威渐振贼气先夺成军而出一鼓而破横水再鼓而灭桶冈全师克捷振旅复举又一鼓而破三浰再鼓而下九连皆役不再藉兵无挫刃分遣官属赍执旗牌以麾督两广夹剿之师亦莫不畏威用命咸奏成功由是言之其始促臣之来莅事者该部之议　朝廷之断也旗牌之能号召者该部之议　朝廷之断也提督之能纪纲者该部之议　朝廷之断也方畧之所分布举动之得展舒者该部之议　朝廷之断也臣亦何功之有而敢冐承其赏乎譬之驽骀之马而得良御齐辑乎辔衔之际而缓急乎唇吻之和内得于人心外合于马志故虽驽下亦能尽日之力而至百里人见其驽而百里因谓之能不知其能致此皆御马者驱策之力不然将数里而踣或十数里而止矣马之疲劳或诚有之而遂以归功于马其可乎况臣驱逐之余疾病交作手足麻痹渐成废人前在贼巢已尝具本请罪告病乞休日夜伏候　允报庶几生还畎亩乃今求退而获进请咎而蒙赏虽臣贪冐垂涎忍耻苟得其如　朝廷赏功之典何伏望　皇上推原功之所始无使赏有滥及收回　成命臣苟有微劳不加罪戮容令仍以原职致仕延余喘于田野如此则　上无滥恩下无奸赏宣力受任者得免于覆餗之诛量能度分者获遂其知止之愿臣无任感　恩惧罪恳切祈望之至<br />
<br />
○再议崇义县治疏　【十三年十月十一日】<br />
<br />
据江西按察司分廵岭北道兵备副使杨璋呈奉臣案验准户部咨覆题建立县治以期久安事卷查先该本道议横水地方应行事宜开列条欵备呈提督军门议委南康县县丞舒富将大庾南康上犹三县机快各点集三百名分作三班专委本官统领来往廵视如有余党复集即便擒拏有功一体转达升赏及于三县起人夫各一百名分作三班就委本官不妨往来廵逻兼督采办木植烧造砖瓦等役俱经备行本官将开去事宜查照施行外随奉提督军门批据县丞舒富呈称依奉前去横水建立县治处所将县治公廨儒学殿庑堂斋布按分司及府馆旌善申明等亭仓廒牢狱养济仓场等房并城中街道带同地理阴阳曾成伦等定立向止分处停当已经画图贴说呈报外合用木植督令义官李玉玺前去地名左溪关田等处采运随拘各项匠作于正德十三年四月初六日起手兴工即今先将县治并儒学起造将完各分司等衙门料物皆备亦皆陆续起造但砖瓦灰泥等匠工食应该估计不若包工论价庶使工程易完已经督同备估共该银壹千零柒拾壹两柒钱玖分肆厘请给钱粮支用等因批行本道再与详审看得所呈修理次第已是停当所议包工论价亦为有见合行赣州府将大征支剩银两照数支给应用及照衙门既已建立必湏城池保障合无仍行通行计处城墙周围高阔丈央工食或先筑土城待后包砌或应一时兼举就行本官会同各县掌印官杳照里分粮数多寡均派修筑与夫城门城楼之费一并估修已经备由通行呈奉抚按衙门依拟施行俱行赣州府照数查发及行县丞舒富遵照支散估修外续据县丞舒富呈称量计新县城墙周围五百丈即今先筑土城高一丈七尺面阔七尺五寸脚阔一丈若令三县里甲自行修筑不无延捱必湏顾倩泰和县土工数百先筑土城自七月十一日起工扣至八月终土城可以通完然后用砖包砌庶得坚久其三县征收工价解给庶得实用并将城门城楼城墙筑砌砖石工食共计估该银八千四十五两六钱七分二厘备由开呈等因奉批仰分廵道再加议看施行查得大庾等县共计仅五十二里而估计银两颇多疲弊之民诚所不堪及照大征变卖贼属牛马赃银二千六百七十一两四钱九分及本道问过赃罚纸米价银一千余两见在合查商税银辏补三百七十四两八分二厘共四千四十五两六钱之数先行给发止余四千两查得三县丁粮通融分派责委公正官员征收监督禁革侵渔骚扰等因备由呈奉提督军门批役三县而建横水似亦动众劳民建横水而屏三县实乃一劳永逸但当疲困之余务以节省为贵议该并县最合事宜非独民减科扰抑且财获实用仰悉照议施行仍行各县痛禁里胥不得侵渔骚扰晓谕居民各宜乐事劝工毌忘既往之患共为久安之图呈缴依奉遵照查支分派修理去后今照前项县治学校分司各该衙门盖造将完而土城扣至八月终亦可完官民住坐可保无虞烧砖包砌计亦不难其街道市廛俱有次第商贾往来渐将贸易缘县名未立官员未除所辖里分之民心志罔知趋向所新安民版籍尚未归着及照县治既建凡百草创为县官者若非熟知地方与凡捕盗安民之术民情土俗之宜皆能洞晓举而用之鲜不败事随会同江西布政司分守岭北道左参政吴大有议得县丞舒富先因前贼攻围该县戮力拒贼得以保全后因大征领哨获功居多贼首谢志山独为所获续委廵视三县招安新民六百余名帖然安堵复委督修前项县治衙门城池半年俱各就绪今委署掌上犹县事百废俱兴及访本官存心刚直行事公平历官已及四年未有公私过犯虽未出身学校经义亦能通晓合无念新县草创之功百务鼎新之始转达具奏升以新县知县职事然而升授正官或于事例有碍合无量授府州佐贰之职令其署掌新县县事候数年后地方安妥另行改选庶官得其人事得其理而地方可保无虞等因据呈到臣卷查先据副使杨璋参议黄宏会呈上犹等县群贼猖獗为害幸蒙提督军门躬督诸军荡平巢穴三县之民欢欣鼓舞如获更生但恐大兵撤后余党未免啸聚要于横水等处建立县治并廵司等衙门以绝后患实为久安长沽之策等因已经批仰该道重复查勘无异会同江西廵抚都御史孙燧廵按江西监察御史屠侨处议明白各具本奏请定夺去后随准户部咨该本部覆题看得添设县治既该抚按官员会议相应依拟合咨提督南赣汀漳军务左佥都御史王守仁同抚按官会委该道守廵官选委府县佐贰能干官员先将添设县治合用一应材木砖瓦等物料先为措置收买并顾觅人夫工匠价银逐一估计辏处就便兴修务使工日就而民力不劳物咸备而财用不乏候城池公宇县治学校仓廒街道民居吏舍等项相有规制另为会奏以凭上请定拟县名及咨吏礼二部选官铸印施行等因具题奉　圣旨是钦此及准兵部咨题议得戡乱于已发固为有功弭乱于未然尤为有见今都御史王守仁与廵抚廵按及守廵官深谋远虑议建县治廵司以控制无统之民事体民情俱各顺当及先编佥隘夫委官守把事在必行不可犹豫合无本部将开设县治一节移咨户部奏请定立县名速行遵守仍依所奏添设长龙铅廒二廵检司及将过步廵检司行移吏礼二部选调官员铸换印信条记并行江西布政司查拨吏役编佥弓兵中间一应事宜悉听都御史王守仁会同廵抚都御史孙燧查照原拟从宜处置务在事体稳当贼害绝除期副委任等因具题奉　圣旨是钦此钦遵备行守廵该道一体钦遵施行仍呈抚按衙门知会外今呈前因臣会同廵抚江西等处地方都察院右副都御史孙燧廵按江西监察御史屠侨议照该道所呈前项县治学校分司等衙门盖造不日通完而城池砌筑亦已将备惟称新县草创之初百务鼎新必湏熟知民情土俗之宜者以为县官及会访县丞舒富才力堪任乞要量升府州佐贰之职令其署掌新县一节实亦酌量时宜保土安民之意伏望　皇上悯念远土凋敝之余小邑草创之始乞　勑该部俯采会议缘由再加审察将县丞舒富量为升职管理新县或别行谘访谙晓夷情熟知土俗刚果有为者前来开创整理庶几疮痍之民可以渐起而反复之地得以永宁矣<br />
<br />
○再议平和县治疏　【十三年十月十五日】<br />
<br />
据福建布政司呈称漳州府知府锺湘关称正德十二年四月撤兵之时蒙福建参政陈策副使唐泽批据南靖县儒学生员张浩然等及据本县清宁河头社义民乡老曾敦五林大俊等各呈要于河头地方添设县治以控制贼巢建立学校以易风俗改移小溪廵检司以防御缓急行仰本职踏勘随即呈蒙漳南道兵备佥事胡琏督同本职井南靖县知县施祥等踏勘河头大洋陂一处堪设县治枋头板一处堪设廵检司委果人心乐从一劳永逸议将南靖县清河宁里七图新安里三图漳浦县二都二图三都十图计一十二图十班人户查揭册籍割属新设县治管摄其南靖县止有一十八图应当里役邑小事繁办纳不前又查龙溪县原有一百五十二图内有二十一都并二十五图地方与南靖密迩相应拨补管辖截长补短里甲便于应当钱粮易于催办事颇相应转呈镇廵抚按等衙门各具本题奉　钦依准于前项地方添设县治及改移廵司衙门其县名并该设官吏印信行令布政司径自奏请给赐铨拨铸降合用木石灰瓦等料先尽本府并所属县分在库赃罚银两支给买办若有不敷从宜处置不许动支军饷钱粮及科取小民等因随即呈委南靖县知县施祥漳平县知县徐凤岐董工兴作于正德十二年十二月初九日本职督同各官亲到河头告祀社土伐木兴工至次年五月内据知县徐凤岐呈报外筑城垛俱已完备惟表城因风雨阻滞期在九月工完及据知县施祥呈报县堂衙宇幕厅仪门六房及明伦堂俱各竖完惟殿庑分司府馆仓库城隍社稷坛亦因风雨阻滞次第修举期在仲冬工完又据南靖县县丞余道呈称带同木石匠陈恩钦等前到漳汀枋头板地方丈量土城周围一百一十丈顾募乡夫舂筑完固给发官银砍办木植督造廵司公馆前厅各一座仪门一座鼓楼一座后堂各一座各葢完备惟土城公馆廵司厢房欠瓦暂将茅覆候秋成农隙修举等因随于正德十三年三月初六日行令小溪廵检郭森前去到任防御地方今据各委官员呈报功已垂成势不容缓照得县名湏因土俗本职奉委亲历诸巢询知南靖县河头等乡俱属平河社以此议名平和县及割南靖县清宁里七图新安里五图共计粮三千九百九石六斗七升四合七勺五抄计一十二里合为裁减县分一知一典治之原议漳浦县二都二啚三都十图地方隔远民不乐从今议不必分割再照新县所属多系新民湏得廉能官员庶几开新创始事不烦而民不扰其学校教官合无止选一员署印先行提学道将清宁新安二里见在府县儒学生员就便拨补廪增之数其有不足于府县学年深增附内量拨充补又或不足于新民之家选取俊秀子弟入学使其改心易虑用图自新及照南靖县邑小事繁分割一十二里添设新县办纳愈见不堪合无亦作裁减县分以一知一典治之又查得龙溪县一百五十二图内将二十一都七图二十五图共计一十二图计粮一千六百八十一石七斗七升三合八勺三抄拨辏南靖县抵纳粮料又照南靖小溪廵检司既已改立漳汀合改漳汀廵检司印信奏请改铸并新县儒学医阴阳等衙门俱例该铸印信缘由备申到司转呈到臣卷查先据福建漳南道兵备佥事胡琏呈前事已经查勘无异具由奏请定夺去后续据该道呈备知府锺湘呈将分割南靖等县都图随近新设县治管摄以办粮差并估计过城垣城楼窝铺等项工料银两数目及查府库各项官银实有一万余两堪以支用要行委官择日兴工筑砌缘由备呈到臣看得开设县治既于事体相应已行具奏及令该府一面俯顺民情动支银两兴工外其间分割都图议估工价一应事务军门路远难以遥断怕湏该道及该府亲民各官自行查勘的确果已宜于民情便于事体无他私弊即便就行定议以次举行候奏准　命下之日应奏　闻者若更繁文往复徒尔迟悞日月无益于事又经批仰着实干理仍行镇守廵按衙门知会间随准户部覆题内开前项情节既该本官勘处停当具奏前来相应依拟合无本部仍行左佥都御史王守仁再查无异准于前项地方添设县治及改移廵检司衙门等因具题奉　圣旨是言添设县治事宜各依拟行钦此钦遵备咨前来节经行仰福建布政司及分廵漳南道转行该府一体钦依施行去后今据前因参看得所呈新设县治既已议名平和小溪廵检司改名漳汀廵检司及学校例该一正二副今称草创之初止乞选官一员掌管并拨补廪增生员等项俱于事体相应除行该司径自具奏外为照南靖县原系全设衙门今既分割都图添补新县委系邑小费繁似应裁减止用一知一典已足敷治又龙溪县一百五十二图将二十一都七图二十五都五图共计一十二图拨辏南靖抵纳粮差揆于事体颇亦均平伏望　皇上俯顺下情乞　勑该部议处裁拨庶几量地制邑得繁简之宜而兴事任功从远近之便缘系裁减官员及拨都图事理为此具本请　旨<br />
<br />
○再请疏通盐法疏　【十三年十月二十二日】<br />
<br />
据江西按察司分廵岭北道兵备副使杨璋呈备赣州府呈蒙备仰本府即将正德十二年正月起至九月终止抽过税银及上犹龙川两次用兵支过军饷并今余剩银两查报等因依蒙查得正德十一年十二月终止旧管银三千五百七十四两三钱一厘二丝一忽九微并新收正德十二年正月起至正德十三年九月终止共抽过商税银一万六千七百八十八贡五钱八分七厘七毫五丝两次用兵共享过银四万七千二百八十七两二钱二分八厘四毫三丝八忽六微米九千九百四十九石五斗六升九合四勺四抄谷五百三十九石四斗内除提督南赣汀漳等处军务都察院左佥都御史王守仁查发纸米价银八十九两六钱廵抚江西等处地方都察院右副都御史孙燧查发纸米价银二千两本道查发纸米价银七千八百二十两二钱七分八厘六毫南赣二府查出在库赃罚缺官柴薪等项银一万九千五十九两四分六厘六毫八忽三微外实支用过商税银一万八千三百一十八两三钱三厘三毫三丝三微见今余剩银二千四十四两五钱八分五厘七毫五丝一忽六微等因开报到道案查先为比例请官专管抽分以杜奸弊事准户部咨该廵抚右副都御史周南题备仰本道照奉　钦依事理即将所收商税再行参酌从轻定议则例仍严加稽考务使税课所入随多寡以为数而不以多取为能其广东盐课许于南赣二府发卖不许再行抽税袁临吉三府不系旧例行盐地方不许到彼发卖所抽分商税除军饷听廵抚都御史动支外其余不许擅动年终差人觧部辏支光禄寺赊欠铺行厨料果品支用以省加派小民仍将再议过缘由呈报施行等因行据赣州府呈称依奉将贡水该抽诸货从轻定拟则例及开称广东盐引不许放过袁临吉三府发卖等因备呈本院详允出给禁约及将余剩银二千九百六十七两一钱八分二厘二毫三丝一忽九微行令起解间随据该府呈奉廵抚江西等处地方都察院右副都御史陈金批看得该府连年用兵之费所积不多近又定拟除减所入亦少况地方盗贼不时窃发别无堪动钱粮将余剩税银暂且存留在库以备军饷等因已该前兵备副使陈良珊将自正德六年十一月二十七日立厂抽分起至正德十二年终止造册差舍人王鼐续该本职将正德十一年正月起至本年十二月终止造册差舍人屠贤各奏缴讫本年九月二十六日抄奉提督军门案验准户部咨备行本道照奉　钦依事理将广东官盐暂许袁临吉三府发卖自今为始至正德十三年终止仍将先次未觧并今次抽税过银两支用过数目缘由造册径自奏缴及造青册赍送该部并本院查考除遵奉外查得正德十三年将终及上犹龙川两处征剿事毕所据商税收支应该造册觧缴备行该府查报去后今据前因查得南赣地方两次用兵中间商税实为军饷少助然而商税之中盐税实有三分之二为照南赣二府与广东翁源等县壤地接连近该两广具奏征剿前贼乘虚越境难保必无见今府库空虚民穷财尽将来粮饷绝无仰给况此盐利一止私贩复生虽有禁约势所难遏与其利归于奸人孰若有助于军国合无转达将前项盐税着为定例许于袁临吉三府地方发卖照旧抽税以供军饷每年终依期造报余剩之数解部转发光禄寺支用以省加派小民如此则奸弊可革军饷有赖光禄寺供用亦得少资诚所谓一举而数得矣呈乞照详转达等因具呈到臣查得接管卷内先为处置盐铁以充军饷事江西布政司呈奉总制江西左都御史陈金批查得广西岭北二道滩石险恶淮盐不到商人往往私贩广盐射利肥已先蒙总督衙门奏　准广盐许行南赣二府发卖仰令南雄照引追纳米价类解梧州军门官商两便军饷充足当时止是奏行南赣不曾开载袁临吉三府合无遵照　勑谕便宜处置暂将广盐许下三府发卖立厂盘掣以助军饷随该布政司等官刘果等议称委果于事有益于法无碍具呈详允批行遵照立厂抽税等因续该户部复议内开广东盐课许令南赣二府发卖不许到于袁临吉三府备行禁革外正德十二年正月十五日臣抚临赣州随据副使杨璋呈称奏调三省官兵夹剿上犹等巢粮饷所费约用数万石若不早行计处必致有误军机查得前项盐法准行南赣二府贩卖果系一时权宜不系洪武年间旧例合无查照先年便宜事例行令前商许令袁临吉三府贩卖所收银两少备军饷候事少宁另行具题禁止等因呈详到臣看得即今调兵夹剿粮饷缺乏遵照　勑谕径自区画事理批行该道暂且照议施行候平定之日照旧停止具题去后随准户部复议将广东官盐暂于袁临吉三府发卖至正德十三年终止行该道官照前抽分将税课供给军饷不许多取妄用至期照旧停止等因具题奉　圣旨是钦此钦遵已经转行该道一体钦遵去后今呈前因为照袁吉等地方溪流湍悍滩石峻险淮盐逆水而上动经旬月之久广盐顺流而下不过信宿之程故民苦淮盐之难而惟以广盐为便自顷奉例停止官府但有禁革之名其实私盐无日不行何者因地势之便从民心之欲非但不能禁之于私每遇水发商舟动以百数公然蔽河而下如发机之弩官府逻卒寡不敌众袖手岸傍立视其过孰得而沮遏之故广盐行则商税集而用资于军饷赋省于贫民广盐止则私贩兴而弊滋于奸仇利归于豪右此近事之既验者今南赣盗贼虽已仰仗　天威克平巢宂然漏殄残党难保必无且地连三省千数百里之内连峯参天深林蔽日其间已招之新民尚怀反复未平之贼垒多相勾联乘间窥窃不时而有方面保戌之策未有撤兵之期况后山从化等处见在调兵征剿臣亦缪承方畧之命师行粮食势所必然今府库空虚民穷财尽若盐税一革军饷之费苟非科取于贫民必湏仰给于　内帑夫民已贫而敛不休是驱之从盗也外已竭而殚其内是复残其本也矧　内帑之发非徒缓不及事抑恐力有未敷臣窃以为宜开复广盐着为定例籍其税课以预备军饷不时之急积其羡余以少助　内府缺乏之需实亦公私两便内外兼资夫聚敛以为功臣之所素耻也掊克以招怨臣之所不忍也况臣废疾日深决于求退已可苟避地方之责但其事势不得不然若已革而复举是遗后人以所难而于职守为不忠矣愿　皇上悯地方之疮痍哀民贫之已甚虑军资之乏绝察臣心之无他特　勑该部俯采所议酌量裁处早赐施行则地方幸甚<br />

                    <br>
                        <br />
○升荫谢　恩疏　【十四年正月初二日】<br />
<br />
正德十三年六月初六日准兵部咨为捷音事该臣题该本部覆题节该奉　圣旨王守仁升右副都御史荫子一人做锦衣卫世袭百户写勑奖励钦此备咨钦遵臣窃自念功微赏重深惧冐滥之诛已于本月十八日具本乞　恩辞免升癊容照原职致仕复蒙　圣旨王守仁才望素着屡次剿贼成功升官荫子宜勉遵成命不准休致该部知道钦此备咨钦遵臣闻命自天局身无地窃惟因劳而进秩者　朝廷赏功之典量能而受禄者人臣自守之节故功疑惟重虽　圣帝之宽仁而食浮于行尤君子所深耻　陛下之赐行其赏功之典也臣之不敢当者亦惟伸其自守之节而已军志有之该罚而请不罚者有诛该赏而请不赏者有诛古之人君执其赏罚坚如金石信如四时是以令之所播如轰霆兵之所加无坚敌而功之所成无愆期今日之事兵事也汉臣赵充国云兵事当为后法臣诚自知贪冐之耻然亦安敢狥一己之小节以乱　陛下之军政乎但荫子实非常典私心终有所未安黾勉受　命忧惭交集自恨疾病之已缠深惧图报之无日感激　洪恩莫知攸措除别行具本请罪乞休外为此具本称谢<br />
<br />
○乞放归田里疏　【十四年正月初四日】<br />
<br />
正德十三年十月初二日准吏部咨该臣奏为久病待罪乞　恩休致事奉　圣旨王守仁帅师讨贼贤劳懋着偶有微疾着善调理以副委任所辞不允该部知道钦此备咨钦遵又于本年十二月二十九日准吏部咨该臣奏为乞　恩辞免升荫容照原职致仕事奉　圣旨王守仁才望素着累次剿贼成功升官荫子宜勉遵成命不准休致该部知道钦此备咨钦遵除已具本谢　恩外窃惟　圣主之任官也因才而器使不强人以其所不能是以上无废令而下无弃才人臣之受职也量力而承事不强图其所不任是以言有可底之绩而身无鳏旷之诛历考往昔盖未有不如此而可以免于愆谴者也臣以狂愚收录摈废缪蒙推拔授寄军旅当时极知叨非其分不敢冐膺辞避未伸而迫于公议仓卒就道既已抵任则复黾勉从事私计迂怯终将偾败遭际　圣明德威震赫扶病策驽仰遵　成算不意偶能集事苟免颠覆实皆出于臆料之外然此侥幸之事岂可恃以为常者哉　庙堂之上不暇深察其所以增其禄秩将遂举而委之人苦不自知耳臣之自量则既审且熟深惧戮亡之无日也譬之懦夫驾破败之舟以涉险偶遇顺风安流幸而获济舟中之人既已狼狈失措而岸傍观者尚未之知以为是或有能焉且将使之积重载冲冐风涛而试洪河大江之中几何其不沦溺也已今四方多故　銮舆远出大小臣工惶惶旦暮臣虽鄙劣竭忠效命以死　国事亦其素所刻心安忍托故苟求退遯顾力纤负巨如以蒿支栋据非其任遂使殒身徒以败事亦何益矣且臣比年以来百病交攻近因驱驰贼垒瘴毒侵陵呕吐潮热肌骨羸削或时昏眩偃几仆地竟日不惺手足麻痹已成废人又以百岁祖母卧病床褥切思一见为诀悲苦积郁神志耗眊视听恍惚隔宿之事不复记忆以是求延旦夕之生亦已难矣而况使之当职承务从征讨之后其将能乎夫豢畜牛羊细事耳亦且求良牧而付之况于军务重任生灵休戚之所关乃以疾废瞶眊之人覆败之戮臣无足论其如　陛下一方之寄何伏愿　陛下念四省关系之大不可委于匪人察病废枯朽之才不宜付以重任怜桑榆之短景而使得少遂其乌鸟之私录犬马之微劳而使得苟延其蝼蚁之息别选贤能委以兹任放臣暂归田里就医调治倘存余喘尚有报　国之日臣不胜感　恩待罪恳切哀望之至<br />
<br />
阳明先生别录卷之三<br />
<br />
<br />
●阳明先生别录卷之四<br />
<br />
奏疏四<br />
<br />
◆奏疏四<br />
<br />
飞报宁王谋反疏<br />
<br />
再报谋反疏<br />
<br />
乞便道省葬疏<br />
<br />
奏闻宸濠伪造檄榜疏<br />
<br />
留用官员疏<br />
<br />
江西捷音疏<br />
<br />
擒获宸濠捷音疏<br />
<br />
奏闻益王助军饷疏<br />
<br />
旱灾疏<br />
<br />
请止亲征疏<br />
<br />
奏留朝觐官疏<br />
<br />
奏闻淮王助军饷疏<br />
<br />
恤重刑以实军伍疏<br />
<br />
处置官员署印疏<br />
<br />
二乞便道省葬疏<br />
<br />
处置从逆官员疏<br />
<br />
处置府县从逆官员疏<br />
<br />
收复九江南康参失事官员疏<br />
<br />
○飞报宁王谋反疏　【十四年六月十九日】<br />
<br />
正德十四年六月初五日节该钦奉　勑福州三卫军人进贵等胁众谋反特命尔暂去彼处地方会同查议处置参奏定夺钦此钦遵臣于本月初九日自赣州启行至本月十五日行至丰城县地名黄土脑据该县知县等官顾佖等禀称本月十四日宁府称乱将孙都御史许副使并都司等官杀死廵按及三司府县大小官员不从者俱被执缚不知存亡各衙门印信尽数收去库藏搬抢一空见监重囚俱行释放舟楫蔽江而下声言直取南京一面分兵北上各官皆来沮臣不宜轻进其时臣尚未信然迯乱之民果已四散奔溃人情汹汹臣亦自顾单旅危途势难复进方尔回程随有兵卒千余已夹江并进前来追臣偶遇北风大作臣亦张疑设计整舟安行兵不敢逼幸而获免本月十八日回至吉安府据知府伍文定等禀称地方无主乞留暂回区画远近军民亦皆遮拥呼号随据临江府并新淦丰城奉新等县各差人飞报宁府遣兵四出攻掠拘收印信及拿掌印官员调取兵快水兑粮船尽被驱胁而去等因臣奉前旨欲遂径往福建但天下之事莫急于　君父之难若彼顺流东下万一南都失备为彼所袭彼将乘胜北趋旬月之间必且动摇　京辅如此则胜负之算未有所归此诚天下安危之大机虑念及此痛心寒骨义不忍舍之而去故遂入城抚慰军民督同知府等官伍文定等调集兵粮号召义勇又约会致仕乡官右副都御史王懋中养病评事罗侨等与之定谋设策收合涣取之心作起忠义之气相机乘间务为蹑后之图共成掎角之势牵其举动而使进不得前捣其巢宂而使退无所据日望　天兵之速至庶解东南之倒县伏望　皇上省愆咎已命将出师因难兴邦未必非此臣以弱劣多病屡疏乞休况此地方之责本亦非臣之任今兹扶疾赴闽实亦意图便道归省临发之前已具哀恳赍奏之人去纔数日适当君父之急不忍失此事机姑复暂留期纾　国难候区画稍定各官畧可展布　朝廷命师一临亦遂遵照前　旨入闽了事就彼归省父疾进不避嫌退不避罪惟民是保而利于　主臣之心也直行其报　国之诚而忘其缓　命之罪求伸其哀痛之情而甘冐弃职之诛臣之罪也窃照都御史王懋中评事罗侨忠义自许才识练达知府伍文定果捷能断忠勇有谋累立战功皆抑而不赏久淹外郡实屈而未伸今江西阖省见无一官若待他求缓无所及乞遂将各官授以紧要职任庶可责之拯溺救焚其余若裁革兵备副使罗循养病副使罗钦德郎中曾直御史周鲁同知郭祥鹏省亲进士郭持平驿丞李中王思等虽皆本土之人咸秉忠贞之节况亦见在同事当多难之日事宜从权庶克有济再照宁府逆谋既着彼若北趋不遂必将还取两浙南扰湖湘窥留都以断南北收闽广以益军资若不即为控制急遣重兵必将噬哜无及及照抚州府知府陈槐临江府知府戴德孺赣州府知府邢珣袁州府知府徐琏宁都县知县王天与丰城县知县顾佖新淦县知县李美奉新县知县刘守绪泰和县知县李楫南安府同知朱宪赣州府同知夏克义龙泉县知县陈允谐及阖省各官今见在者乞　勑吏部就于其中推补本省方面知府兵备等官庶可速令供职其有城守之责者亦各量升职御重其权势使可展布又照南赣军饷惟资盐商诸税近因户部奏革顾募之兵无所仰给悉已散遣今未两月即遇此变复欲召募将倚何资辄复遵依　勑旨便宜事理仍旧举行然亦缓不及济必湏先于两广积储军饷数内量借一十余万庶几军众可集地方有赖　国难可平缘系飞报地方谋反重情事理为此具本专差舍人来仪亲赍谨题请旨<br />
<br />
○再报谋反疏　【十四年六月二十一日】<br />
<br />
节该钦奉　勑福州三卫（云云）缘系飞报地方谋反重情事理为此具本先于本月十九日专差舍人来仪奏报外但叛党反盛恐中途为所拦截合再具本专差舍人任光亲赍谨题请　旨<br />
<br />
○乞便道省葬疏　【十四年六月二十一日】<br />
<br />
臣以父老祖丧屡疏乞休未蒙怜准近者奉　命扶疾赴闽意图了事即从彼地冐罪迯归旬日之前亦已具　奏不意行至中途遭值宁府反叛此系　国家大变臣子之义不容舍之而去又阖省抚廵方面等官无一人见在者天下事机间不容发故复忍死暂留于此为牵制攻讨之图俟　命师之至即从初心死无所避臣思祖母自幼鞠育之恩不及一面为诀每一号恸割裂昏殒日加尫瘠仅存残喘母丧权厝祖墓之侧今葬祖母亦欲因此改葬臣父衰老日甚近因祖丧哭泣过节见亦病卧苫庐臣今扶病驱驰兵革往来于广信南昌之间广信去家不数日欲从其地不时乘间抵家一哭略为经画葬事一省父病臣区区报国血诚上通于　天不辞灭宗之祸不避形迹之嫌冐非其任以勤　国难亦望　朝廷鉴臣之心不以法例绳缚使臣得少伸乌鸟之痛臣之感　恩死且图报抢攘哀控不知所云缘系恳乞　天恩便道省葬事理为此具本奏　闻<br />
<br />
○奏闻宸濠伪造檄榜疏　【十四年七月初五日】<br />
<br />
正德十四年七月初一日据吉安府知府伍文定申准领哨通判杨昉千户萧英在于墨潭地方捉获宁府赍檄榜官赵承芳等二十员名觧送到臣看得檄榜妄言惑众讥讪　主上当即毁裂又以事合　闻奏随即固封以进审据赵承芳供系南昌府学教授六月十三日宁府生日次日各官谢宴突起反谋杀死孙都御史许副使囚死黄参议马主事其余大小职官胁从不遂者俱被监禁追夺印信放囚刼库邀截兑米分遣逋寇四散摽掠声言要取南京就往北京十六日亲出城外迎取安福县举人刘养正十七日迎取玫仕都御史李士实皆入府内号称军师太师名目二十一日将原禁各官放回各司差人看守二十二日令承芳并参政季斆代赍伪檄榜文赴丰城吉安赣州南安并王都御史及广东南雄等处俱各不写正德年号止称大明已卯岁比承芳等不合怕死及因妻子被拘旗校管押只得依听赍至墨潭地方蒙本院防哨官兵将承芳等拿获随审季斆供系先任南安府知府近升广西参政装带家小由水路赴任行至省城□适遇宁王生日传令庆贺次日随众谢宴变起仓卒俱被监禁比斆自分死　国因妻女在船写书令妻要死夫女要死母后因看守愈严求死不遂至二十一日放回本船懵死良久方苏二十二日又将妻女拘执急呼斆进府将前伪檄榜差旗校十二人督押斆与承芳代赍斆计欲投赴军门脱身报効不期官兵执送前来等因案照先为飞报地方谋反重情事已经二次差人具奏去后今审据前因参照宁王不守藩服敢此称乱睥眤神器指斥乘舆擅杀大臣放囚刼库稔不韪之罪犯无将之诛致仕都御史李士实恩遇四朝职托心膂举人刘养正旧假恬退之名新叨录用之典今皆反面事雠为之出谋发虑既同狗彘之行难逭斧钺之诛参政季斆教授赵承芳义未决于舍生令已承于捧檄但暴虐之威恐动于中鹰犬之徒钤制于外在法固所当罪据情亦有可悯除将赵承芳季斆监禁一面檄召兵民随机应变竭力讨贼一应事宜陆续奏　闻处置外臣闻多难兴邦殷忧启圣　陛下在位一十四年屡经变难民心骚动尚尔　廵游不已致使宗室谋动干戈冀窃　大宝且今天下之觊觎岂特一宁王天下之奸雄岂特在宗室言念及此懔骨寒心昔汉武帝有轮台之悔而天下向治唐德宗下奉天之诏而土民感泣伏望　皇上痛自克责易辙改弦罢出奸谀以回天下豪杰之心绝迹廵游以杜天下奸雄之望定立　国本励精求治则太平尚有可图群臣不胜幸甚为此具本并将伪檄一纸封固专差舍人秦沛亲赍谨题请　旨<br />
<br />
○留用官员疏　【十四年七月初五日】<br />
<br />
照得江西宁府谋叛据城练兵分兵攻刼囚禁方面官员有操戈向　阙之势此君父之大难臣子愤心之日也臣在吉安地方调兵讨贼四路阻绝并无堪用官员适遇　钦差两广清军御史谢源刷巷御史伍希儒各赴京复命道经该府不能前进各官奋激思効力讨贼以报　朝廷臣亦思军务紧急各官俱有印　勑方便行事遂留军前同心戮力经济大难待事宁之日赴京复　命缘系留用官员事理未敢擅便为此具本请　旨<br />
<br />
○江西捷音疏　【十四年七月三十日】<br />
<br />
照得先因宁王图危　宗社兴兵作乱巳经具奏　请兵征剿外随看得宁王阴谋不轨巳将十年畜飬死士二万余人招诱四方盗贼渠魁亦以万数举事之日复驱其护卫党与并胁从之徒又六七万人虐焰张炽臣以百数疲弱之卒势不敢轻与骤进乃退保吉安姑为牵制之图时远近军民刼于宁王之积威道路以日莫敢出声臣一面督率吉安府知府伍文定等调集军民兵快召募四方报效义勇之士会计一应解留钱粮支给粮赏造作军器战船　奏留公差回任监察御史谢源伍希儒分职任事一面约会该府乡官先任右副都御史致仕王懋中养病痊可编修邹守益邢部郎中曾直评事罗侨丁忧监察御史张鳌山先任浙江佥事今赴部调用刘蓝依亲进士郭持平军门参谋驿丞王思李中先任福建按察使致任刘逊先任参政致仕黄绣先任嘉兴府知府闲住刘昭等相与激发忠义譬谕祸福移檄远近布　朝廷之深仁暴宁王之罪恶于是豪杰响应人始思奋区画旬日官兵稍稍四集时宁王声言先取南京臣虑南京尚未有备恐一时为彼所袭乃先张疑兵于丰城示以欲攻之势故宁王先遣兵出攻南康九江诸处而自留居省城以御臣至是七月初二日探知臣等兵尚未集乃留兵万余属其心腹宗支郡王仪宾内官并伪授都督都指挥等官使守江西省城而自引兵向　阙臣昼夜促各郡兵期以本月十五日会临江之樟树而身督知府伍文定等兵径下于是知府戴德孺引兵自临江来知府徐琏引兵自袁州来知府邢珣引兵自赣州来通判胡尧元童琦引兵自瑞州来通判谈储推官王暐徐文英新淦知县李美泰和知县李楫宁都知县王天与万安知县王冕亦各以其兵来赴十八日遂至丰城分布哨道使知府伍文定为一哨攻广润门入知府邢珣为二哨攻顺化门入知府徐琏攻惠民门入知府戴德孺攻永和门入通判胡尧元童琦攻章江门入知县李美攻德胜门入都指挥余恩攻进贤门入通判谈储推官王暐知县李楫王天与王冕等各以其兵乘七门之衅傍攻夹击以佐其势是日得谍报宁王伏兵千余于新旧坟厂以备省城之援臣乃遣奉新知县刘守绪典史徐诚领兵四百从间道夜袭破之以摇城中十九日发布汊臣乃大誓各军申布　朝廷之威再暴宁王之恶约诸将一鼓而附城再鼓而登三鼓而不克诛伍四鼓而不克斩将已誓莫不切齿痛心踊跃激愤薄暮齐发二十日黎明各至信地先是城中为备甚严滚木灰瓶火炮石弩机毒之械无不毕具及臣所遣兵已破新旧坟厂败溃之卒皆奔告城中城中已惊惧至是复闻我师四面骤集皆震骇夺气我师乘其动摇呼噪并进梯絙而登城中之兵土崩瓦解皆倒戈退奔城遂破擒其居守宜春王拱樤及伪太监万锐等千有余人宁王宫中眷属闻变纵火自焚延及居民房屋臣当令各官分道救火抚定居民散释胁从封府库谨关防搜获原被刼收大小衙门印信九十六颗三司胁从官布政使胡濂参政刘斐参议许效廉副使唐锦佥事赖凤都指挥王玘等皆自首投罪除将擒斩功次发御史谢源伍希儒权令审验纪录一应事宜查审明白陆续具　奏及一面分兵四路追蹑宁王向往相机擒剿另行奏报外窃照宁王逆焰熏天众号一十八万屠城破郡远近震慑今其猖獗已一月有余而四方赴难之师尚未有一人应者前项领哨各官及监军御史本土养病丁忧致仕等官皆从臣起于颠沛危急之际并心恊谋倡率义勇陷阵先登以克破此坚城据其巢宂此虽臣子职分当然亦其激切痛愤之本心但当此物情暌贰动摇之日非赏罚无以鼓士气今逆贼杀人如草芥又挟其厚货赏赍所及一人动以千万伏愿　皇上处变从权速将前项各官量加升赏以励远近事势难为之日覆宗灭族之祸臣袓不避况敢避邀赏之嫌乎缘系捷音事理为此具本专差千户詹明亲赍谨具题　知<br />

                    <br>
                        <br />
○擒获宸濠捷音疏　【十四年七月三十日】<br />
<br />
照得先因宁王图危　宗社兴兵作乱已经具奏请兵征剿外随看得宁王虐焰张炽臣以百数疲弱之卒未敢轻举骤进乃退保吉安姑为牵制之图时远近军民刼于宁王之积威道路以目莫敢出声臣一面督率吉安府知府伍文定等调集军民兵快召募四方报効义勇之士奏留监察御史谢源伍希儒分职任事一面约会该府乡官都御史王懋中编修邹守益郎中曾直评事罗侨监察御史张鳌山佥事刘蓝进士郭持平参谋驿丞王思李中按察使刘逊参政黄绣知府刘昭等相与激发忠义移檄远近布　朝廷之深仁暴宁王之罪恶于是豪杰响应人始思奋时宁王声言先取南京臣虑南京尚未有备恐为所袭乃先张疑兵于丰城示以欲攻之势故宁王先遣兵出攻南康九江而自留居省城以御臣至七月初二日探知臣等兵尚未集乃留兵万余使守江西省城而自引兵向　阙臣昼夜促兵期以本月十五日会临江之樟树而身督知府伍文定等兵径下于是知府戴德孺徐琏邢珣通判胡尧元童琦谈储推官王暐徐文英知县李美李楫王天与王冕各以其兵来赴十八日遂至丰城分哨道使知府伍文定等进攻广润等七门是日得谍报宁王伏兵千余于新旧坟厂以援省城臣乃遣奉新知县刘守绪等从间道夜袭破之以摇城中十九日发市汊大誓各军申布　朝廷之威再暴宁王之恶莫不切齿痛心踊跃激愤薄暮齐发二十日黎明各至信地先是城中为备甚严滚木灰瓶火炮机械无不毕具臣所遣兵已破新旧坟厂败溃之卒皆奔告城中城中皆已惊惧至是复闻我师四面骤集益震骇夺气我师乘其动摇呼噪并进梯絙而登城中之兵皆倒戈退奔城遂破擒其居首宜春王拱樤及伪太监万锐等千有余人宁王宫中眷属闻变纵火自焚延各居民房屋臣当令各官分道救火散释胁从封府库谨关防以抚军民除将擒斩功次发御史谢源伍希儒权令审验纪录及一面分兵四路追蹑宁王向往相机擒剿于本月二十二日已经具题外当于本日据谍报及据安庆迯回被虏船户十余人报称宁王于十六日攻围安庆未下自督兵夫运土填堑期在必克是日有守城万门官差人来报赣州王都堂已引兵至丰城城中军民震骇乞作急分兵归援宁王闻之大恐即欲回舟因太师李士实等阴劝以为必湏径往南京既登大宝则江西自服宁王不应次日遂觧安庆之围移兵泊阮子江会议先遣兵二万归援江西宁王亦自后督兵随来等因先是臣等驻兵丰城众议安庆被围宜引兵直趋安庆臣以九江南康皆巳为贼所据而南昌城中数万之众精悍亦且万余食货充积我兵若抵安庆贼必回军死鬪安庆之兵仅仅自守必不能援我于湖中南昌之兵绝我粮道而九江南康之贼合势挠蹑四方之援又不可望事难图矣今我师骤集先声所加城中必已震慑因而并力急攻其势必下已破南昌贼先破胆夺气失其根本势必归救如此则安庆之围自解而宁王亦可以坐擒矣至是得报果如臣等所料当臣督同领兵知府会集监军及倡义各乡官等官议所以御之之策众多以宁王兵势众盛气焰所及有如燎毛今四方之援尚未有一人至者彼凭其愤怒悉众并力而萃于我势必不支且宜敛兵入城坚壁自守以待四邻之援然后徐图进止臣以宁王兵力虽强军锋虽锐然其所过徒恃焚掠屠戮之惨以威刼远近未尝逢大敌与之奇正相角所以鼓动扇惑其下者全以进取封爵之利为说今出未旬月而辄退归士心既已携沮我若先出锐卒乘其惰归要迎掩击一挫其锻众将不战自溃所谓先人有夺人之气攻瑕则坚者瑕也是日抚州府知府陈槐兵亦至于是遣知府伍文定邢珣徐琏戴德孺合领精兵伍百分道并进击其不意又遣都指挥余恩以兵四百往来湖上以诱致贼兵知府陈槐通判胡尧元童琦谈储推官王暐徐文英知县李美李楫王冕王轼刘守绪刘源清等使各领兵百余四面张疑设伏候伍文定等兵交然后四起合击分布既定臣乃大赈城中军民虑宗室郡王将军或为内应生变亲慰谕之以安其心又出给告示凡胁从皆不问虽尝受贼官爵能迯归者皆免死斩贼徒归降者给赏使内外居民及乡道人等四路传播以觧散其党二十三日复得谍报宁王先锋已至樵舍风帆蔽江前后数十里不能计其数臣乃分督各兵乘夜趋进使伍文定以正兵当其前余恩继其后邢珣引兵绕出贼背徐琏戴德孺张两翼以分其势二十四日早贼兵鼓噪乘风而前逼黄家渡其气骄甚伍文定余恩之兵佯北以致之贼争进趋利前后不相及邢珣之兵从后横击直贯其中贼败走文定恩督兵乘之琏德孺合势夹攻四面伏兵亦呼噪并起贼不知所为遂大溃追奔十余里擒斩二千余级落水死者以万数贼气大沮引兵退保八字脑贼众稍稍遁散宁王震惧乃身自激励将士赏其当先者以千金被伤者人百两使人尽发九江南康守城之兵以益师是日建昌知府曾玙引兵亦至臣以九江不破则湖兵终不敢越九江以援我南康不复则我兵亦不能踰南康以蹑贼乃遣知府陈槐领兵四百合饶州知府林珹之兵乘间以攻九江知府曾玙领兵四百合广信知府周朝任之兵乘间以取南康二十五日贼复并力盛气排战时风势不便我兵少却死者数十人臣急令人斩取先却者头知府伍文定等立于铳炮之间火燎其须不敢退奋督各兵殊死并进炮及宁王舟宁王退走遂大败擒斩二千余级溺水死者不计其数贼复退保樵舍连舟为方阵尽出其金银以赏士臣乃夜督伍文定等为火攻之具邢珣击其左徐琏戴德孺出其右余恩等各官分兵四伏期火发而合二十六日宁王方朝群臣拘集所执三司各官责其间以不致死力坐观成败者将引出斩之争论未决而我兵已奋击四面而集火及宁王副舟众遂奔散宁王与妃嫔泣别妃嫔宫人皆赴水死我兵遂执宁王并其世子郡王将军仪宾及伪太师国师元帅参赞尚书都督都指挥千百户等官李士实刘养正刘吉屠钦王纶熊琼卢珩罗璜丁瞶王春吴十三凌十一秦荣葛江刘勋何镗王信吴国七火信等数百余人被执胁从官太监王宏御史□金主事金山按察使杨璋佥事主畴潘鹏参政程果布政梁辰都指挥郏文马骥白昂等擒斩贼党三千余级落水死者约三万余弃其衣甲器仗财物与浮尸积聚横亘若洲焉于是余贼数百艘四散迯溃臣复遣各官分路追剿母令逸入他境为患二十七日及之于樵舍大破之又破之于吴城擒斩复千余级落水死者殆尽二十八日得知府陈槐等报亦各与贼战于沿湖诸处擒斩各千余级臣等既擒宁王而入阖城内外军民聚观者以数万欢呼之声震动天地莫不举首加额真若觧倒县之苦而出于水火之中也除将宁王并其世子郡王将军仪宾伪授太师国师元帅都督都指挥等官袼另监羁候觧被执胁从等官并各宗室别行议　奏及将擒斩俘获功次一万一千有奇发御史谢源伍希儒暂令审验纪录另行造册缴报外照得臣节该钦奉　勑谕但有盗贼生发即便严督各该兵备守备守廵并各军卫有司设法调兵剿杀其管领兵快人等官员不问文职武职若在军前违期并逗遛退缩者俱听以军法从事生擒盗贼鞫问明白亦听就行暂首示众斩获贼级行令各该兵备守廵守备官实时纪验明白备行江西按察司造册缴报查照事例升赏激劝钦此及淮兵部题称今后但草贼生发事情紧急该管管司即便依律调拨官军乘机剿捕应合会捕者亦就调发策应等因节奉　钦依备咨前来又节该奉　勑如或江西别府报有贼情紧急移交至日尔亦要及时遣兵策应毌得违悞钦此俱经钦遵外窃照宁王烝淫奸暴腥秽彰闻贼杀善类剥害细民数其罪恶世所未有不轨之谋已踰一纪积威所刼远被四方士夫虽在千里之外皆闭目摇手莫敢论其是非小人虽在幽僻之中且吞声饮恨不敢诉其冤抑兼又招纳叛亡诱致剧贼渠魁如吴十三凌十一之属牵引数千余众召募四方武艺骁勇力能拔树排关者亦万有余徒又使其党王春等分赍金银数万阴置奸徒于沧州淮扬山东河南之间亦各数千比其起事之日从其护卫姻族连其党与朋私驱胁商旅军民分遣其官属亲■〈目匿〉使各募兵从行多者数千少者数百帆樯蔽江众号一十八万其从之东下者实亦不下八九万余且又矫称　密旨以胁制远近伪传檄谕以摇惑人心故其举兵倡乱一月有余而四方震慑畏僻皆谓其大事已定莫敢抗义出身与之争衡从事抱节者仅坚城而自守忠愤者惟集兵以俟时非知谋忠义之不足其气焰使然也臣以孱弱多病之质才不逮于凡庸知每失之迂缪当兹大变辄敢冐非其任以行旅百数之卒起事于颠沛危疑之中旬月之间遂能克复坚城俘擒元恶以万余乌合之兵而破强寇十万之众是固　上天之阴骘　宗社之默佑　陛下之威灵而庙廊谋议诸臣消祸于将萌而预为之处见几于未动而潜为之制改臣提督使得扼制上流而凛然有虎豹在山之威申明律例使人自为战而翕然有臂指相使之形　勑臣以及时策应不限以地而隐然有常山首尾之势故臣得以不俟　诏旨之下而调集数郡之兵数郡之民亦不待　诏旨之督而自有以赴　国家之难长驱越境直捣穷追不以非任为嫌是乃伏至险于无形之中藏不测于常制之外人徒见嬖奚之多获而不知王良之善御有以致之也然则今日之举庙廊诸臣预谋早计之功其又孰得而先之乎及照御史谢源伍希儒监军督哨谋画居多倡勇宣威劳苦备尝领哨知府伍文定邢珣徐琏戴德孺陈槐曾玙林珹周朝佐署都指挥佥事余恩分哨通判胡尧元童琦谈储推官王暐徐文英知县李楫李美王冕王轼刘源清刘守绪傅南乔随哨通判杨昉陈旦指挥麻玺高睿孟俊知县张淮应恩王庭顾佖万士贤马津等虽効绩输能亦有等列然皆首从义师争赴　国难协谋并力共收全功其间若伍文定邢珣徐琏戴德孺等冐险冲锋功烈尤懋乡官都御史王懋中编修邹守益御史张鳌山郎中曾直评事罗侨佥事刘蓝进士郭持平驿丞王思李中按察使刘逊参政黄绣知府刘昭等仗义兴兵协张威武运筹赞画夹辅折冲以上各官功劳虽在寻常征剿亦已甚为难得况当震恐摇惑四方知勇莫敢一膺其锋而各官激烈忠愤捐身徇　国乃能若此伏愿　皇上论功朝锡之余普加爵赏旌擢以劝天下之忠义以励将来之懦怯仍　诏示天下使知奸雄若宁王者其不轨之谋已十有余年而发之旬月辄就擒灭于以见　天命之有在神器之不可窥以定天下之志尤愿　皇上罢息廵幸建立　国本端拱励精以承　宗社之洪休以绝奸雄之觊觎则天下幸甚臣等幸甚缘系捷音事理为此具本专差千户王佐亲赍谨具题知<br />
<br />
○奏闻　益王助军饷疏　【十四年七月三十日】<br />
<br />
近蒙　益府长史司呈该本司启案查宁藩有变已经启行外今照见奉提督都御史王　案验内称本院已于七月初九日领兵前往丰城县市汊等处住札刻日进攻省城牌差百户杨锐前来建昌府守取掌印官亲自统兵毌分雨夜兼程前进期本月十五十六日俱赴军门面授约束并势追剿及照知府曾玙报称即日领兵起程前赴军门听调进攻等因看得　国家之事莫大于戎今宁藩不轨惊动多方提督都御史等官倡义协谋进攻愤忠思剿上以纾　朝廷南顾之忧下以解生民荼毒之苦况我　殿下国朝分封至亲理宜助饷军门共纾　国难具本启奉　令旨发银一千两差官胡敬仪卫副陆澄书办官并旗校官等前去提督军务玉都御史处犒赏敬此敬遵除将银两差官管送前来外合行备由呈乞施行等因到臣为照宁王谋叛稔衅多年积威所刼无不委靡况其举事之初擅杀重臣众号一十八万肆然东下虽平日士夫号称忠义莫敢指斥今　益王殿下乃心　宗社出私帑以给军饷非忠义奋发急于讨贼岂能倡言助正以作兴军士之气如此伏望　皇上特　勑奖励以激宗室之义以永　益王殿下为善之心以夹辅　帝室天下臣民不胜幸甚除将原发白银一千两唱名给散军士外缘系　宗室出私帑以给军饷事理为此具本请　旨<br />
<br />
○旱灾疏　【十四年七月三十日】<br />
<br />
据吉安等一十三府所属庐陵等县各申称本年自三月至于秋七月不雨禾苗未及生发尽行枯死夏税秋粮无从办纳人民愁叹将及流离理合申乞转达宽免等因到臣节差官吏老人踏勘委自三月以来雨泽不降禾苗枯死续该宁王谋反乘衅鼓乱传布伪命优免租税小人惟利是趋汹汹想乱臣因通行告示许以奏闻优免税粮谕以臣子大义申　祖宗休养之德泽暴宁王诛求无厌之恶由是人心稍稍安集背逆趋顺老弱居守丁壮出征团保馈饷邑无遗户家无遗夫就使雨旸时若江西之民亦已废耕耘之业事征战之苦况军旅旱干一时并作虽富室大户不免饥馑下户小民得无转死沟壑流散四方乎设或饥寒所迫征输所苦人自为乱将若之何如蒙乞　勑该部暂将江西正德十四年分税粮通行优免以救残伤之民以防变乱之阶伏望　皇上罢冗员之捧损不急之赏止无名之微节用省费以足军国之需天下幸甚<br />
<br />
○请止　亲征疏　【十四年八月十七日】<br />
<br />
正德十四年八月十六日准兵部咨该本部等衙门题内开南京守备参赞官连奏十分紧急军情相应急为议处合无请　命将官一员挂平贼将军印充总兵官关领符验旗牌挑选各营精锐官军三千余名各给赏赐银两布疋交兑正驮马匹关给军火器械上紧前去南京相机战守再有的报就便会合各路人马征进再请　勑都御史王守仁选调堪用官军民快亲自督领于江西东南要路住札把截相机行事仍委浙江布政司左参政闵楷选募处州民兵统领定拟住札地方听调策应剿捕再请　勑一道赍付都御史王守仁不妨提督军务原任兼廵抚江西地方前项所报军情如果南京守备差人体勘再有的报德前项领军官出给榜文告示徧发江西地方张挂传说晓谕但有能聚集义兵擒杀反逆贼犯者量其功迹大小封拜侯伯及升授都指挥千百户等官世袭贼伙内有能自相擒斩首官者与免本罪具奏定夺等因具题节该奉　圣旨这江西宁王谋为不法事情重大你部里既会官议处停当朕当亲率六师奉　天征讨不必命将王守仁暂且准行钦此钦遵备咨到臣案查先为飞报地方谋反重情事属者宁王宸濠杀害守臣举兵谋逆臣于六月十九日具本奏　闻之后调集军兵择委官属激励士气振扬武勇七月二十日先攻省城墟其巢宂本月二十四等日兵至鄱阳湖与贼连日大战至二十六日宸濠遂已就擒谋党李士实等贼首凌十一等俱已擒获贼从俱已扫荡闽广赴调兵土俱已散遇地方惊扰之民俱已抚帖臣一念忠愤誓不与贼俱生而迀疏薄劣之才实亦何能办此是皆　祖宗在天之灵我　皇上圣武之懋昭本兵谋畧之素定官属协力士卒用命所致臣已节次具本　奏报外窃惟宸濠擅作辟威虐焰已张于远睥睨　神器阴谋久蓄于中招纳叛亡　辇毂之动静探无遗迹广置奸细臣下之奏白百不一通发谋之始逆料　大驾必将亲征先于沿途伏有奸党期为博浪荆轲之谋今逆不旋踵遂已成擒法宜觧赴　阙门式昭天讨然欲赴之部下各官押解诚恐旧所潜布之徒尚有存者乘隙窃发或致意外之虞臣死且有遗憾况平贼献俘固　国家之常典亦臣子之职分臣谨于九月十一日亲自量带官军将宸濠并逆贼情重人犯督□赴　阙外缘系献俘馘以昭　圣武事理为此具本专差舍人金升亲赍谨具题　知<br />

                    <br>
                        <br />
○奏留朝觐官疏　【十四年八月十七日】<br />
<br />
正德十四年八月十六日臣驻军江西省城据各领哨知府吉安府伍文定赣州府邢珣袁州府徐琏临江府戴德孺抚州府陈槐饶州府林珹广信府周朝佐建昌府曾玙连名呈称正德十五年正月初一日例应朝　觐近因宁王谋反蒙臣督委各职并各县掌印正官领兵征讨今虽扫平尚留在省防御及安辑地方未得回任其各县掌印官虽未曾领兵缘各在任防御城池揩办粮饷况布按二司及南昌府知府郑瓛瑞州府宋以方俱自本年六月内先被拘执未经复职管事南康九江二府亦被残破近方收复前项文册多未成造缘查旧规行期在即恐致迟悞合行呈乞奏　知及通行各府州县将册造完行委佐贰首领官员赍缴应朝及布按二司亦乞裁处施行等因到臣据此为照三年述职系　朝廷大典例该掌印正官赴京应朝但今叛乱虽平地方未辑征调尚存疮痍之民湏抚旱荒犹炽意外之患当防况各官在省方图防守之规未有还任之日若不查例奏留未免顾此失彼后悔无及合准所呈欲候奏请命下之日行令各府州县佐贰首领官赍册应朝复恐迟误除一面通行各府州县造册完备行委佐贰首领官依期启行其布按二司候有新任官员及南昌府行见在通判陈旦各造册赴朝其九江南康府县并南昌新建二县委系官俱戴罪听候吏部径自裁处外缘系朝　觐事理未敢擅便为此具本请　旨<br />
<br />
○奏闻　淮王助军饷疏　【十四年八月十七日】<br />
<br />
近该　淮府长史司呈该本司启案查宁藩有变已经启行外今照见奉提督都御史王　案验内称本院已于七月初九日领兵前往丰城县市汊等处住札克日进攻省城牌差百户任全善前来饶州府守取掌印官亲自统兵毌分雨夜兼程前进期本月十五十六日俱赴军门面授约束并势追剿及照知府林珹报称即日领兵起程前赴军门听调进攻等因看得宁王敢为逆谋肆奸天纪提督都御史王　首倡忠义作率智勇身任国家之急事关　宗社之虏殿下藩翰之亲忧心既切馈饷之助于理为宜具本启奉　令旨长史司将发下银五百两差官胡祥等速赍前去少资提督军门之用敬此敬遵除将银两差官管送前来外合行备由呈乞施行等因到臣照得先该　益府出帑饷军助义効忠已经具题外今淮王殿下亦能不靳私帑以助军饷良田身同休戚之情心切门庭之寇所致伏望　皇上特勑奖励以彰　淮王殿下助正之心以为宗藩为善之劝天下臣民不胜幸甚<br />
<br />
○恤重刑以实军伍疏　【十四年八月二十五日】<br />
<br />
据江西按察司呈据本司经历司呈蒙廵按两广监察御史谢源伍希儒各纸牌前事俱奉本院送发犯人裘良辅等二百六十六名转送本司问报等因依蒙问得犯人裘良辅招系南昌府新建县三十二都民纳粟监生给假在家正德九等年月日不等与同在官南昌前左二卫舍余杨滋杨富军余董俞周大贵及指挥何镗等家人何祥曹成等各不合出入王府生事害人向未事发正德十四年六月十四日宁王谋反良辅与杨滋等各因畏惧宁王威恶各不合知情从逆做兵领受盘费银二两米一石跟同前去安庆等处攻打城池各将银米费用讫于七月十二等日行至湖口等县思系叛逆惧怕官兵就行四散逃回各被南昌等府县统兵知府等宫并地方人等陆续拿获解赴提督王都御史处蒙将良辅等一百八十四名转送谢御史将夏景周大贵熊受等八十二名转送伍御史俱发按察司审问蒙将良辅等研审前情明白取问罪犯杨滋等二百六十五名各招与裘良辅杨滋杨富王伟夏景黄俞周大贵何祥曹成丁进受杨庆童杨贵万徐七万羊七徐四保孙住保周江胡胜福朱泼养宋贵王明熊明秦兰王仲鉴张雄朱其添喜萧崇真朱祥彭隆保徐仕贵郭宣舒銮万岳萧述罗俊江潮汉魏凤万三罗秀熊福萧曰贵萧胜雷天富萧文尹天受胡进保李銮郑凤黄信刘胜殷醮仔甘奇余福童郭进福沈仕英李洪珊许凤李景良江銮江仁李钦邓伦胡福受谭黑仔赵正七朱环二邹秋狗陈良二聂景祥魏仲华王福李寿余珏王贯刘松牛才陈珂陈兴陈钊刘添凤余似虎甘朴谢天凤郑贵沈昌容万清向楚秀郭銮丁胜福万全龚受熊六保陈谏何晚仔王杰一王琪胡宣杨王曾受王凤王明雷清皮志渊邹奎高冯轩四毛守松熊天祥李伯锦杨子秀陈天一廖进禄魏绍魏天孙吴富陈昭弟李伯奇姜福廖奇四夏■〈艹曳〉奇陈善五罗胜七郭谨罗玺朱长子陈瑞竹汉王宽江天友陈良陈召一陈子政卢萧胜马龙陈大伦陈子伦李钱陈九信徐义徐钊刘仪熊孟华王尚文王一爵传十三徐受万奇赵仕奇郑朴冯轩二冯进禄周孟贞周江刘朋唐朝贤欧阳南马兴周兴王毛子秦进兴罗兴李保一万元林三十八马爵张进孙高四谭受吴俊万镗熊守贵钱龙胡通金万春曹太喻钦刘后济胡二王世通魏友子杨章熊禄能克名童保子■〈冫余〉景陈四保许虎保熊受萧文荣杨廷贵罗富丁关保江仕言刘贵丁朋欧阳正王引弟熊富唐天禄王贵周受丘松胡秀李福洪江曾兴丘桂刘镇■〈登刂〉山萧清夏胜四夏由孙甘继张锦谢鲁仙熊华谢鳯夏龙娄奇陆仲英余胜虎李进胡胜阮天祥张全彭天祥洪经仔徐受乐福张奇冯进隆冯诏冯喜子杨烨揭文兴万孔湖易忠黄延曹天右徐大贵萧曰高萧日广李銮吴显二李贵陈英陈升李胜柤萧天佐陆九成郭钦杨顺丁柤李万杜杨銮袁富杨黄子吴文张銮方灿万天銮胡进童黄胜德■〈冫余〉祖唐历所犯除不应轻罪外合依谋反知情故纵者律斩决不待时但宁王平昔威恶惨毒上下人心罔不震慑各犯从逆虽是可恶原情终非得已及照南昌前卫军余多系胁从被杀见今军伍缺人合无将各犯免其前罪俱编发本卫永远充军庶使情法交申卫所填实呈详到臣参看得裘良辅等俱曾从逆应该处斩但该司参称宁王平昔威恶惨毒上下人心罔不震慑据法在所难容原情亦非得已宥之则失于轻处斩似伤于重合无俯顺舆情乞　勑该部查照酌量或将各犯免其死罪令其永远充军不惟情法得以两尽抑且军伍不致缺人缘系恤重刑以实军伍事理为此具本请　旨<br />
<br />
○处置官员署印疏　【十四年八月二十五日】<br />
<br />
照得先因宁王图危　宗社兴兵作乱刼夺江西都布按三司并南昌府县大小衙门印信臣随调集各府官军民快于本年七月二十日攻复省城当于府内搜获前项印信共计一百六颗到臣收候已经捷报外今照宁王已擒余党诛戮地方幸已稍宁所有三司府县衙门俱系钱粮刑名军马城池等项重务关涉匪轻况今兵乱之后人民困苦不可一日缺官干办抚辑但三司等官俱系被胁有罪人数若待别除官员到日非惟人心惶惑抑且事无统纪臣遵照钦奉　勑谕便宜事理将三司印信布政司暂令布政使胡濂按察司暂令按察使杨璋各戴罪护管随该新任参议周文光按察使伍文定先后到任各已替管外其都司暂令都指挥马骥提学道关防令副使唐锦南昌道印信令佥事王畴南昌府印信令知府郑瓛南新二县印信令知县陈大道郑公奇各戴罪暂且管理外及照南昌前左二卫并各抚所衙门印信俱各无官管理除用木匣收盛封发按察司仍候事宁有官之日该司径发掌管外缘系处置官员署印以安地方事理为此具本题　知<br />
<br />
○二乞便道省葬疏　【十四年八月二十五日】<br />
<br />
照得先准吏部咨该臣奏称以父老祖丧屡疏乞休未蒙　怜准近者奉　命扶疾赴闽意图了事即从彼地冐罪迯归旬日之前亦已具　奏不意行至中途遭值宁府反叛系　国家大变臣子之义不容舍之而去又阖省抚廵方面等官无一人见在者天下事机间不容发故复忍死暂留于此为牵制攻讨之图俟　命帅之至即从初心死无所避臣思祖母自幼鞠育之恩不及一面为诀每一号恸割裂昏殒日加尫瘠仅存残喘母丧权厝祖墓之侧今葬祖母亦欲因此改葬臣父衰老日甚近因祖丧哭泣过节见亦病卧苫庐臣今扶病驱驰兵革往来于广信南昌之间广信去家不数日欲从其地不时乘间抵家一哭畧为经画葬事一省父病臣区区报　国血诚上通于天不辞灭宗之祸不避形迹之嫌冐非其任以勤　国难亦望　朝廷鉴臣此心不以法例绳缚使臣得少伸乌鸟之痛臣之感恩死且图报抢攘哀控不知所云等因具本奏奉　圣旨王守仁奉命廵视福建行至丰城一闻宸濠反叛忠愤激烈即便倡率所在官司起集义兵合谋剿杀气节可嘉巳有　旨着督兵讨贼兼廵抚江西地方所奏省亲事情待贼平之日来说该部知道钦此备咨到臣除钦遵外近照宁王逆党□仰赖　皇上神武庙堂成筭悉就擒获地方亦已平靖百姓室家相庆得免征调之苦复有更生之乐莫不感激　洪恩沾被德泽独臣以父病日深母丧未葬之故日夜哀苦忧疾转剧犬马驱驰之劳不足齿录而乌鸟迫切之情实可矜悯已蒙前　旨许待贼平之日来说故敢不避斧钺复伸前请伏望　皇上仁覆曲成容臣暂归田里一省父病经纪葬事臣不胜哀恳苦切祈望之至<br />
<br />
○处置从逆官员疏　【十四年八月二十五日】<br />
<br />
正德十四年七月二十三日据南昌府知府郑瓛自宁王贼中迯出投到本月二十六日又据领兵官临江府知府戴德孺等临阵夺获先被宁王胁去廵按监察御史王金户部公差主事金山左布政使梁宸参政程杲按察使杨璋副使贺锐佥事王畴潘鹏都指挥同知马骥许清都指挥佥事白昂守备南赣都指挥佥事郏文并胁从用事参政王纶及据先被胁从今赴九江用事命事师夔先被胁从贼败脱走镇守太监王宏各投送到臣照得先因宁王宸濠于六月十四日杀害廵抚右副都御史孙燧副使许逵将各官绑缚迫胁时臣奉　命福建勘事行至岂城闻变顾惟地方之责虽职各有专而乱贼之讨实义不容避遂连夜奔还吉安督同知府伍文定等调集南赣等府军兵捐躯进剿至七月二十日攻破省城捣其巢宂随有被胁在城右布政使胡濂参政刘斐参议许效廉副使唐锦佥事赖凤都指挥佥事王纪各投首到臣彼时军务方殷暂将各官省候督兵擒获宸濠并逆党李士实刘吉凌十一等臣已先后具本奏报去后本年八月二十三日会集知府伍文定等将各事情逐一研审得布政梁宸等各执称本年六月十三日宁王生日延待各官酒席次日进府谢酒不期宁王谋逆喝令官校多人将前各官并先存后监故户部公差主事马思聪参议黄宏原任参议今升陕西参政杨学礼等俱各背绑要杀当将孙都御史许副使押出斩首其余各官俱杻镣发仪卫司等处监禁王纶留府用事知府郑瓛先被宁王诬奏见监按察司瑞州府知府宋以方缘事在省本日俱拏监仪卫司差人将各衙门印信搜夺入府后参议黄宏主事马思聪各不食相继在监身故宁王差人入监疏放各官杻镣王畴郑瓛二人不放本月二十一日将梁宸胡濂刘斐贺锐各放回本司本日宁王传檄各处令人写成布政司咨呈备云檄文转呈府部自将搜去印信印使付与梁宸佥押梁宸不合畏死听从佥押讫本月二十三日宁王告庙出师祭旗加授王纶赞理军务与刘吉等一同领兵王纶不合畏死听从本日又差柴内官等带领人众将两司库内官银强搬入府梁宸贺锐在司署印不合畏死不行阻当本日将杨璋仍拘仪卫司各官改监湖东道本月二十六七等日宁王差仪宾李琳等将伊收积米谷散给省城军民以邀人心着令程杲潘鹏监放各不合畏死到彼看放二十七日宁王因先遣承奉屠钦等带领贼兵往攻南京各贼屯札鄱阳湖上久候宁王不出自行攻破南康九江掠取则物二府人民走散宁王要得招抚以收人心押令师夔前去晓谕不合畏死往彼安抚本月二十八日宁王因要起程往取南京恐省城变动欲结人心又差伪千户朱真送银五百两与布政司梁宸胡濂刘斐程杲许效廉各不合畏死暂收入已又将银七百两送按察司杨璋唐锦贺锐王畴师夔潘鹏赖凤亦不合畏死暂收入已又押令刘斐王玘替伊廵守并甲令许效廉赖凤替伊接管放粮各不合畏死守城放米七月初一日差人将胡濂唐锦送还本司杨学礼放令之任将梁宸程杲杨璋贺锐王畴潘鹏马骥许清白昂郏文郑瓛宋以方胁拘上船随行分投差拨仪宾等官张嵩等带领舍校看守又将银二百两差伪千户吴景贤分送梁宸胡濂刘斐许效廉等及差万锐送银三百两分送杨璋唐锦贺锐师夔潘鹏赖凤各又不合畏死暂收入已本月初八日至安庆见攻城不克因潘鹏系安庆人差今迯引礼自泓押同潘鹏不合畏死听从赍捧檄文到彼招降本月十五日宁王因闻提督王都御史兵将至省回兵归救省城行至鄱阳湖地方屡战屡败至二十六日早蒙大兵突至宁王被擒各官因得脱走前来知府宋以方不知存亡等因随据布按二司呈开布政司梁宸胡濂刘斐程杲许效廉按察使杨璋唐锦贺锐王畴师夔潘鹏赖凤各令家人首送前银各在本司贮库等因尤恐不的吊取见监擒获逆党刘吉屠钦凌十一等各供称相同为照参政王纶胁受赞理佥事潘鹏师夔被胁招降抚民情罪尤重王纶师夔又该直隶湖广抚按等衙门各具本参　奏知府郑瓛已经别案问结奏请俱合候　命下之日遵奉另行外参照布政梁宸参政刘斐程杲参议许效廉副使贺锐佥事赖凤都指挥王玘或行咨抚守或盘库放粮势虽由于迫胁事已涉于顺从镇守太监王宏御史王金主事金山布政胡濂按察使杨璋副使唐锦佥事王畴都指挥马骥许清白昂郏文或被拘于城内或胁随于舟中事虽涉于顺从势实由于迫胁以上各官甘被囚虏而不能死忍受贼贿而不敢拒责以人臣守身之节皆已不能无亏就其情罪轻重而言尚亦不能无等伏愿　皇上大奋轧刚取其罪犯之显暴者明正典刑以为臣子不忠之戒酌其心迹之堪悯者量加黜谪以存罪疑惟轻之仁庶几奸谀知警　国宪可明<br />
<br />
○处置府县从逆官员疏　【十四年八月二十五日】<br />
<br />
正德十四年七月二十日该臣兴举义兵剿除逆贼攻开省城本日进城之后随据都布按三司首领等官邢清等南昌府等衙门同知等官何维周等各投首到臣于时逆贼未获军务方殷暂将各官省候本月二十六日宸濠就缚逆党尽擒除巳　奏报去后随拘邢清等到官审得各供称本年六月十四日宁王谋反将镇廵三司等官俱各被绑胁当将孙都御史许副使杀害随差人将南昌府同知何维周通判张元澄检校曹楫南昌县知县陈大道县丞王儒新建县知县郑公奇南浦驿驿丞王洪南浦递运所大使张秀俱拿纽镣发监仪卫司隋将各官行李并各掌印俱搜检入府彼有邢清与本司都事翟瓒检校董俊理问张裕案牍陈学司狱张达广济库大使胡玉副使姚麟织染局大使秦尚夔副使戴瓛按察司经历尹鹍知事张澍照磨雷燮都指挥使司断事章璠吏目周鹤司狱沈海南昌前卫署指挥佥事夏继春经历周孟礼镇抚忻伟吕升正副千户徐贤郑春莀斌傅英唐荣杜昂李瀚陈伟姚钺吴耀百户徐隆陈韬张纲王春龚升陈诏冯淮黄鉴李钦梅■〈木咢〉茆富陈瓒王升吕辅赵昂董钰姚芳刘麟李琇李祥陆奇南昌府儒学训导张桓瞿云汪潭税课司大使杨纯广济仓大使左仪副使王大本李谱守支大使卓文正陈琳副使邓谔李彬南昌县主簿张誉典史方汝实儒学训导达宾新建县县丞刘万锺主簿熊辟典史杨儒儒学训导区宾金清俱各闻风迯躲不曾被拿后宁王临行将何维周等释放又将知事张澍拘拏上船至今未知存亡本年七月二十日蒙大兵征剿攻入省城邢清等方得奔走军门投首等因据此除将各官羁候其镇廵并三司堂上官南昌府知府另已参奏外参照邢清等被执不死全无仗节之忠闻变即迯莫知讨贼之义俱合重罪但责任既轻贼势复盛力难设施情可矜悯合无行抚按衙门依律问拟以为将来之戒惟复别有定夺<br />

                    <br>
                        <br />
○收复九江南康参失事官员疏　【十四年九月初十日】<br />
<br />
据委官江西抚州府知府陈槐饶州府知府林珹建昌府知府曾玙广信府知府周朝佐各呈先因宁王谋反奉臣案验备行各府起兵擒剿各遵依先后会集市汊等处刻期破城之后又奉臣牌照得九江南康二府先被宁王攻破分留逆党据守城池西扼湖兵之应援南遏我师之追蹑仰赖　宗社威灵幸已克复省城除遣知府伍文定邢珣徐琏戴德孺分布哨道邀击宁贼务在得获所据逆党占据府县应合分兵剿复牌仰知府陈槐林珹前去九江曾玙周朝佐前去南康相机行事务要攻复城池以扼贼人之咽喉平靖反侧以剪逆党之羽翼居民人等不幸被胁或因而迯窜者就行出给告示分投抚谕使各回生理务将人民加意赈恤激以忠义抚以宽仁权举有司之职以理庶事查处仓库之积以足军资一面分兵邀诱宁贼母令东下仍备查各官弃城逃走致贼焚掠屠戮之故具由回报以凭参拏究治等因依奉陈槐选带知县传南乔陶谔等林珹选带知县马津赵荣显等曾玙选带检校典节知县余罃县丞陈全等周朝佐选带知县谭缙杜民表等各兵快一千余名由水路分哨剿贼七月二十四等日宁贼回援省城舟至鄱阳湖等处与吉赣等官兵相遇大战职等各行领兵连日在湖策应与贼对敌抚州府官兵擒斩贼犯共二百九十余名颗饶州府擒斩贼犯共五百余名颗建昌府擒斩贼犯共四百八十余名颗广信府擒斩贼犯共五百余名颗陆续各觧本院转送监察御史谢源伍希儒处核实处决审发讫各官随各统兵直至九江南康府地方照臣牌内行事知府陈槐林珹呈称先该九江兵备副使曹雷同该府知府汪颖等亦行督发瑞昌等县兵快与同九江卫掌印指挥刘勋等收召操军前来声复城池被贼探知官兵齐集先行望风迯遁九江军兵至城守札仍文分兵追至湖口等处剿杀贼党职等入城抚回迯窜男妇万余名口复业生理会案行拘九江府卫里老旗军查访得副使曹雷先于六月初二日带同通判张云鹏前往彭泽县水次兑粮知府汪颖先因疟痢兼以母病不能视事于十五日暂将印信牒行推官陈深署掌库藏未经交盘至十七日丑时德化县老人罗伦口报宁王谋反杀害廵抚等官彼有汪颍会同陈深并刘勋等点集城内官军机兵火夫上城照依原分南门迤东由盘石门福星门城上朵子军卫把守南门迤西由湓浦门至望京门城上朵子有司把守东门把守官指挥丁睿等三十四员南门把守官指挥萧纲等二十一员西门把守官指挥孙璋等二十员九江门把守官指挥董方等十二员福星北门把守官指挥李泮等十八员共一百零五员该卫军人先因放操回屯数多一时不能齐集十八日卯时逆党■〈冫余〉承奉等领船二百余只装载兵至福星北门外札营就临城下喝呌开门指挥李泮等不从各贼忿怒分兵烧毁西门外军民房屋浔阳驿官厅等处杀死虏来四人临门祭旗随用铳炮火枪火箭等器并力攻打至辰时贼遂梯援上城泮等俱各迯散被贼将锁钥打脱拥入口称省城南康等府俱已收服廵抚等官俱各被害官民不必逃散只将印信来降时汪颍陈深刘勋等俱在各把门守因见力不能支同德化县知县徐志道并前各门把守指挥千户镇抚及府县儒学训导仓场局务大小官员各怀印信从南门迯避去讫内九江卫左千户所百户白升马贵各遗失本所铜印一颗随被各贼将太盈库银九千一百七十两零德化县寄库银二百六十三两零湖口县寄库银四百五十九两零钞厂寄库银三千余两司狱司因重犯十二名轻犯二十九名广盈仓粮米二千四百四十石零尽行刼取释放又将军器库盔甲刀枪刼去共一十一万九千二百二十四件九江卫被贼刼去军器二千六百三十九件演武厅军器一万六百三十件并响器八十余件镇抚监贼犯蔡日奇等七名尽行刼取释放及烧毁大哨船五只军舍房屋七十六间驾去大哨船二只小哨船十一只德化县被贼将县库银共三百二两零预备仓稻谷一万七千二百石零县监轻重囚犯二十名尽行刼放及烧毁官民房屋七百五十九间杀死男妇一十五名浔阳驿被贼烧毁官厅一座耳房二间及站船铺陈等物惟指挥刘勋将兵备衙门赏功支剩银三十两六钱及赃罚银三十二两并运军行粮折银二十九两六钱收贮私家捏开在卫被刼事涉侵欺及查九江府钞厂寄库银两行拘库子皮廷贵等审供侵分料银一千一百零六两四钱情由在官将各犯送府监候拘齐未到人犯追问回报及查得佥事师夔持奉伪檄前至九江安抚因见府卫等官不从伪命驾船去讫续查得该府所属湖口县于六月十七日酉时被逆党熊内官等押兵到县因无城池知县章玄梅等带印暂避县后岭背集兵次日对敌杀死逆党魏清等被贼杀死民快壮丁共一百二十名杀死居民一十一名放出县监重囚三名轻犯一十一名烧毁官屋二十间民房一千八百三十五间本县官库银两先已窖藏及各衙门印信俱各见在止被刼去在仓米一百五十九石在库皮盔铁铳弓弩三百件铁弹子三十二斤及衣服靴钞等物并将远近年分卷册俱各毁坏彭泽县于六月十八日卯时被贼蜂拥上街延烧房屋吏舍一百余间并无掳掠男妇当有知县潘琨督同廵捕官兵守保印信仓库钱粮文卷俱全德化县于六月十七日被从逆护卫指挥丁纲等统带旗校到屯点取军丁致被惊散乡村男妇该县严督兵快人等保守城池俱各无虞除重复查勘明白将湖口彭泽二县被害人民行令该府斟酌被害重轻将见在钱粮加意赈恤其德化县被害之家缘无钱可支已行该府径申本院请发钱粮赈恤使被害残民得以存济职等仍行多方抚谕激以忠义戒以勤俭人皆感服遵听遂有更生之乐等因又据知府曾玙周朝佐呈称查勘得南康府六月十六日夜被贼船一千余只冲入本府被有该府通判俞椿推官王谬公出未回知府陈霖同知张禄通判蔡让因见城池新筑未完民兵寡少同附郭星子县掌印佐贰并府县儒学仓场局务等官各带印信潜避庐山贼遂入城杀死官舍民快刘大等一十二名被搬刼府库金一两五钱零紫阳遗惠仓原贮谷一千七百零刼放府狱重轻囚犯一百一十一名烧毁六房卷宗黄册及掠刼居民房屋家财知府陈霖等潜住各乡集兵陆续擒斩贼犯共二百三十余名颗至二十七日余贼五百余人奔来河下知府陈霖同州县各官督兵擒斩贼犯一百余名颗适遇委官知府曾玙周朝佐各带官兵自王家渡一路追贼到府协力剿杀各起余贼又擒杀贼共三百三十余名颗各觧审讫查得星子县知县王渊之被贼追跌致死署印县丞曹时中当将印信付与吏熊正背负同主簿杨本禄俱入庐山曹时中迯躲不知去向兵快胡碧玉等五名被贼杀死及刼虏居民男妇徐仲德等五十八名口焚烧房屋并刼掠居民共五百三十六人家刼放狱囚弓正道等四十四名县廊库银九十七两零及赃物钞贯俱被刼去止有银二百一十三两四钱八分系库子戴汶泗收藏回家首出还官陆续擒获贼犯颜济等二十名又查得都昌县原无地池闻贼入境署印主簿王鼎典吏王仲祥率兵迎敌保守仓库俱不曾被刼被贼杀死渰死兵快居民叚容等三十一名焚烧刼掠居民共一千二百一十六家又查建昌县原无城池逆党仪宾李世英等带领贼兵三百余名来县知县方铎县丞钱惠主簿王钺同儒学教谕唐汶等见势不敌各带印信潜避集兵当被李世英将狱禁囚犯熊澄等八十四名尽行刼放并无刼掠焚烧仓库钱粮官民房屋随被方铎陆续擒获李世英等一百七十五名口觧报讫又查访勘得安义县新创城池未完被逆党旗校火信等领兵到县将官厅烧毁三间六房文卷俱被弃毁知县王轼因见贼势众多退避集兵主簿董国宣因男董茂隆投入宁府惧罪迯走儒学训导陈仕端等亦随县官避出其仓库狱禁居民房屋俱不曾被焚刼王轼同各官前后领兵擒斩贼共一千余名颗转解讫抚回南康府各属县复业迯民一万二千四百余家遵奉通行各属暂令管事及赈恤事宜另行申请等田各呈到臣会同各官访勘相同臣等议得大江南康府卫所县大小官员均有守土之寄俱犯失事之律欲将各官通革管事待罪缘地方残破之余又系朝　觐年分无官可委更代姑从权宜暂行管事其各府县被害人民并缺乏军资已于先取见在钱粮内量数查发前去赈给外参照九江地方当水陆之冲据湖湘之要　朝廷以其控带南圻屏蔽江右实为要地故既有府卫之守又特为兵备之设其城池三面临水地势四围险固平时守备若严临变必难骤破各该守备官员安于承平宽纵军士虽预知贼报而仓惶无备及一闻贼至而望风奔走指挥刘勋除监守自盗官钱外与李泮等弃城先遁致贼残破知府汪颍推官陈深知县徐志道等因见守战无兵亦各怀印迯难百户白升等一印不保安望守城副使曹雷职专兵备防守不严虽城破之日偶幸不与而失事之责终为有因再照南康地方固称土瘠民稀然亦负山阻水虽新创之城尚尔修筑未完而守土之职惟当效死勿去该府知府陈霖同知陈禄通判蔡让星子县主簿杨永禄等畏缩无备迯难弃城湖口建昌二县知县章玄梅方铎闻贼先遁致残县治安义县知县王轼贼党在境不知先事之图后虽有功无救地方之变彭泽县知县潘琨都昌县主簿王鼎等印信仓库虽获无虞而都昌被贼杀死兵快彭泽被贼烧刼居民失事之责亦有攸归星子县县丞曹时中安义县主簿董国宣一则脱迯不首一则纵子投贼至于各该府县首领儒学仓场局务等官虽无守土之责俱有弃职之罪以上各官求情固有轻重揆义俱犯宪条虽有后获之功难掩先失之罪及照近年以来士气不振兵律欠严盖由姑息屡行激励之方不立规利避害者获免委身効职者难容是以偷靡成习节义鲜彰伏望　皇上大奋轧刚肃清纲纪乞　勑法司参详情罪轻重通将各官究治如律虽或量功末减亦必各示惩创庶有作新之机足为将来之警<br />
<br />
阳明先生别录卷之四<br />
<br />
●阳明先生别录卷之五<br />
<br />
奏疏五<br />
<br />
◆奏疏五<br />
<br />
乞宽免税粮急救民困以弭灾变疏<br />
<br />
计处地方疏<br />
<br />
水灾自劾疏<br />
<br />
重上江西捷音疏<br />
<br />
四乞省葬疏<br />
<br />
开豁军前用过钱粮疏<br />
<br />
征收秋粮稽迟待罪疏<br />
<br />
巡抚地方疏<br />
<br />
剿平安义叛党疏<br />
<br />
乞便道归省疏<br />
<br />
辞封爵普恩赏以彰国典疏<br />
<br />
再辞封爵普恩赏以彰国典疏<br />
<br />
○乞宽免税粮急救民困以弭灾变疏　【十五年三月二十五日】<br />
<br />
照得正德十四年七月内节据吉安等一十三府所属庐陵等县各申为旱灾事开称本年自三月至于秋七月不雨禾苗未及发生尽行枯死夏税秋粮无从办纳人民愁叹将及流离申乞转达宽免等因到臣节差官吏老人踏勘前项地方委自三月以来雨泽不降禾苗枯死续该宁王谋反乘衅鼓乱传播伪命优免租税小人惟利是趋汹汹思乱臣因通行告示许以奏闻优免税粮谕以臣子大义申　祖宗休养生息之泽暴宁王诛求无厌之恶由是人心稍稍安集背逆趋顺老弱居守丁壮出征团保馈饷邑无遗户家无遗失就使雨旸时若江西之民亦已废耕耘之业事征战之苦况军旅旱干一时并作虽富室大户不免饥馑下户小民得无转死沟壑流散四方乎设或饥寒所迫征输所苦人自为乱将若之何如蒙乞　敕该部暂将正德十四年分税粮通行优免以救残伤之民以防变乱之阶伏望　皇上罢冗员之俸损不急之赏止无名之征节用省费以足军国之需天下幸甚缘由于本年七月三十日具题请　旨未奉明降随蒙　大驾亲征京边官军前后万数沓至并临坹城塞郭百姓戌守锋镝之余未及息肩弛担又复救死扶伤呻吟奔走以给厮养一应诛求妻孥鬻于草料骨髓竭于征输当是之时鸟惊鱼散贫民老弱流离弃委沟壑狡徤者逃窜山泽群聚为盗独遗其稍有家业与良善守死者十之二三又皆颠顿号呼于挺刃捶挞之下郡县官吏咸赴省城与兵马住屯之所奔命听役不复得亲民事上下汹汹如驾漏船于风涛颠沛之中惟惧覆溺之不暇岂遑复顾其它为日后之虑忧及税赋之不免征科之未完乎当是之时虽臣等亦皆奔走道路危疑仓皇恐不能为小民请一旦之命岂遑为岁月之虑忧及赋税之不免征课之未完而暇为之复请乎若是者又数月京边官军始将有旅归之期而户部岁额之征已下漕运交兑之文已促督催之使切责之檄已交驰四集矣流移之民闻官军之将去稍稍胁息延望归寻其故业足未入境而颈已系于追求者之手矣夫荒旱极矣而又因之以变乱变乱极矣而又加之以师旅师旅极矣而又竭之以供馈益之以诛求亟之以征敛当是之时有目者不忍睹有耳者不忍闻又从而■〈夋刂〉其膏血有人心者而尚忍为之乎今远近军民号呼匍匐诉告喧腾求　朝廷出帑藏以赈济久而未获反有追征之令閧然兴怨谓臣等昔日蠲赋之言为诒已窃相伤嗟谓宸濠叛逆犹知优免租税以要人心我辈　朝廷赤子皆常竭骨髓出死力以勤　国难今困穷已极独不蒙少加优恤又从而追征之将何以自全是以令之而益不信抚之而益愤愤谕之而期呶呶甫怀收复之望又为流徙之图计穷势迫匿而为奸肆而为寇两月以来有司之以鼠窃警报者月无虚日无恠也彼无家业衣食之资无父母妻子之恋而又旁有追呼之苦上有捶剥之灾自非礼义之士孰肯闭口枵腹坐以待死乎今　朝廷亦甞有宽恤之令矣亦甞有赈济之典矣然宽恤赈济内无帑藏之发外无官府之储而徒使有司措置措置者岂能神输而鬼运必将取诸富民今富民则又皆贫民矣削贫以济贫犹割心脔肉以啖口口未饱而身先毙且又有侵克之弊又有渔猎之奸民之赖以生者不能什一民之坐而死者常十九矣故宽恤之虚文不若蠲租之实惠赈济之难及不若免租之易行今不免租税不息诛求而徒曰宽恤赈济是夺其口中之食而曰吾将疗汝之饥刳其腹肾之肉而曰吾将救汝之死凡有血气皆将不信之矣夫户部以　国计为官漕运以转输为任今岁额之催交兑之促皆其职之使然但民者邦之本邦本一摇虽有粟吾得而食诸伏望　皇上轸念地方涂炭之余小民困苦已极思邦本之当固虑祸变之可忧乞　敕该部速耐正德十四十五年该省钱粮悉行宽免其南昌南康九江等府县残破尤甚者重加宽贷使得渐回喘息修复生理非但解江西一省之倒悬臣等无地方变乱之祸得免于诛戮实天下之幸宗社之福也夫免江西一省之粮税不过四十万石今吝四十万石而不肯蠲异时祸变卒起即出数百万石既已无救迟难矣此其形迹已见事理甚明者臣等上不能会计征敛以足　国用下不能建谋设策以济民穷徒痛哭流涕一言小民疾苦之状惟　陛下速将臣等黜归田里早赐施行以纾祸变缘系宽免税粮急救民困以弭灾变事理为此具本请　旨<br />

                    <br>
                        <br />
○计处地方疏　【十五年五月十五日】<br />
<br />
臣惟财者民之心也财散则民聚民者邦之本也本固则邦宁故文帝以赐租致富乐之效太宗以裕民成给足之风君民一体古今同符臣会同巡按江西监察御史唐龙议照宁贼宸濠志穷荒度谋肆并吞其于民间田地山塘房屋等项或用势强占或减价贱买或因官本准折或摭别事抄收有中人之家者一遭其毒即无栖身之所有上农之田者一中其奸即无用锄之地尤且虚填契书以杜人言私置簿籍以增租额利归一已害及万家故先有副使胡世宁直言指陈续该科道等官交章举发言皆有据事非无征近奉　诏书曰宸濠天性凶恶自作不靖强夺官民田产动以万计则　陛下明以烛奸深知宸濠田产皆夺诸百姓者也又曰占夺田产悉还本主则陛下仁以闵下尽欲举百姓之田产而给还之也　圣言犹在昭如日星国信不移坚如金石始者宸濠既败该臣等已行守巡等官将该府及各贼党田地房屋委令府县等官俱抄没在官造报在册矣但委官查勘之时正事变抢攘之际业主惊散俱未宁家上司督责急欲了事依契溷查凭人浪报多寡是较占买未分　明诏虽有给主之条小民犹抱失业之恨昔之居不得而居也昔之田不得而食也泽未下究怨徒上归况屋无主则毁地不耕则荒故兵马之后瓦柱仅存田野之间草莱渐长兼以势室豪强恣行包侵之计奸徒私窃动开埋没之端及今审处不早将来遗失益多再照前项田产多在南昌新建二县受害独深人人被其诛求家家被其检括且贼师起事抄掠尤惨官兵破围伤残未苏财尽已极民困莫加查得二县额派兑军淮安京库三项粮米共十一万九千石有零　淮益二府禄米共四千二石节奏宽免未奉停征运官守催旗校逼取势急若火案积如山民纳不前官宜为处及照一方之统会在于省城各府之钱粮并于司库查得本布政司官库先被贼兵刼抢继因军饷动支官吏徒守乎空柜纸笔亦赊于铺家大兵必有荒年民穷必有盗贼万一变生无常衅起不测则寸兵尺铁皆无所需束刍斗粮亦不能办公私失恃缓急可忧再照省城各门城楼窝铺及诸司衙门先是王府占据多属疏隘近因兵火蔓延半遭荡焚夫城楼者一方防御之所关衙门者诸司政令之所出托始创新固无民力因陋就简见有官房如蒙乞　敕该部查议将前项抄没过宁府及各贼当下田地山塘房屋等项行令布政司会同按察司各掌印官及分守分巡官并府县官从实覆行查勘明白委系占夺百姓者遵照　诏书内事理各给还本主管业及将于内官房酌量移改城楼窝铺衙门余外无碍田地山塘房屋仍令各官公同照依时估变卖价银入官先尽拨补南新二县兑军淮安京库折银粮米及　王府禄米外有羡余收贮布政司官库用备缓急仍禁约势豪之家不得用强占买各委官亦不得畏势市恩致招物议凡拨给变卖事情若有势豪强占强买及委官畏势市恩各情弊许抚按衙门指实纠劾惩究施行事完该司将各项数目径自造册奏报并呈该部查考是盖以百姓之产纳百姓之粮以地方之财还地方之用民沾惠而　国不费事就绪而财不伤书曰守邦在众易曰聚人曰财惟　陛下留意焉缘系计处地方事理未敢擅便为此具本请　旨<br />
<br />
○水灾自劾疏　【十五年五月十五日】<br />
<br />
臣惟有官守者不得其职则去受人之牛羊而为之牧者求牧与蒭而不得则反诸其人臣以匪才缪膺江西巡抚之寄今且数月曾未能有分毫及民之政而地方日以多故民日益困财日益匮灾变日兴祸患日促自春入夏雨水连绵江湖涨溢经月不退自贑吉临瑞广抚南昌九江南康沿江诸郡无不被害黍苗沦没室庐漂荡鱼鳖之民聚栖于木杪商旅之舟经行于闾巷溃城决堤千里为壑烟火断绝惟闻哭声询诸父老皆谓数十年来所未有也除行各该司府州县修省踏勘具　奏外夫变不虚生缘政而起政不自弊因官而作官之失职臣实其端何所逃罪夫以江西之民遭历宸濠之乱脂膏已竭而又因之以旱荒继之以师旅遂使岂稔连年曲加赈恤尚恐生理未易完复今又重以非常之灾危亟若此当是之时虽使稷契为牧周召作监亦恐计未有措况病废昏劣如臣之尤者而畀之伥然坐尸其间譬使盲夫驾败舟于颠风巨海中而责之以济险不待智者知其覆溺无所矣又况部使之催征益急意外之诛求未已在昔一方被灾邻省尚有接济之望今湖湘连岁兵荒闽淛频年旱潦两广之征剿未息南畿之供馈日穷淮徐以北山东河南之间闻亦饥馑相属由此言之自全之策既无所施而四邻之济又已绝望悠悠苍天谁任其咎静言思究臣罪实多何者宸濠之变臣在接境不能图于未形致令猖突震惊远迩乃劳　圣驾亲征师徒暴于原野百姓殆于道路　朝廷之政令因而阏隔四方之困惫由是日深臣之大罪一也徒避形迹之嫌苟为自全之计隐忍观望幸而脱祸不能直言极谏以悟　主听臣之大罪二也徒以逢迎附和为忠而不知日陷于有过徒以变更迁就为权而不知日紊于旧章徒以掇拾罗织为能而不知日离天下之心徒以聚敛征索为计而不知日积小民之怨此臣之大罪三也上不能有禆于　国下不能有济于民坐视困穷沦胥以溺臣之大罪四也且臣忧悸之余百病交作尫羸衰眊视息仅存以前四者之罪人臣有一于此亦足以召灾而致变况备而有之其所以速天神之怒深下民之愤而致灾沴之集又何疑乎伏惟　皇上轸灾恤变别选贤能代臣巡抚即以臣为显戮彰大罚于天下臣虽陨首亦云幸也即不以之为显戮削其禄秩黜还田里以为人臣不职之戒庶亦有位知警民困可息人怒可泄天变可弭而臣亦死无所憾<br />
<br />
○重上江西捷音疏　【十五年七月十七日遵奉　大将军钧帖】<br />
<br />
照得先因宸濠图危　宗社兴兵作乱已经具奏请兵征剿间蒙　钦差总督军务威武大将军緫兵官后军都督府太师镇国公朱　钧帖钦奉　制敕内开一遇有警务要互相传报彼此通知设伏剿捕务俾地方宁靖军民按堵蒙此臣看得宸濠虐焰张炽臣以百数疲弱之卒未敢轻举骤进乃退保吉安一面督率吉安府知府伍文定等调集军民兵快召募四方报効义勇之士会计一应解留钱粮支给粮饷造作军器战船　奏留回任监察御史谢源伍希儒分职任事一面约会该府乡官致仕都御史王懋中养病痽疴编修邹守益邢部郎中曾直评事罗侨丁忧御史张鳌山先任淛江佥事今赴部调用刘蓝依亲进士郭持平军间参谋驿丞王思李中致仕按察使刘逊参政黄绣闲住知府刘昭等相与激发忠义七月初二日宸濠探知臣等兵尚未集乃留兵万余属其心腹宗支郡王仪宾内官并伪授都督都指挥等官使守江西省城而自引兵向　阙臣昼夜促各郡兵期以本月十五日会临江之樟树而严督知府等官伍文定等各领兵于十八日遂至丰城分布伍文定等攻广闰等七门是日得报宸濠伏兵千余于新旧坟厂以备省城之援臣遣知县刘守绪等领兵从间道夜袭破之十九日申布　朝廷之威再暴宸濠之恶约诸将二十日黎明各至信地我兵四面骤集遂破江西擒其居守宜春王拱樤及伪太监万锐等千有余人宸濠宫印眷属闻变纵火自焚廷及居民房屋臣当令各官分道救火抚定居民散释胁从搜获原被刼收大小衙门印信九十六颗三司胁从布政使胡濂参政刘斐参议许效廉副使唐锦佥事赖凤都指挥王玘等皆自首投罪除将擒斩功次发御史谢源伍希儒权令番验纪录及一面分兵四路追蹑宸濠向往相机擒剿二十二日臣等驻兵省城督同知府伍文定等各领兵分道并进击其不意都指挥余恩领兵往来湖上诱致贼兵知府等官陈槐等各领兵四面设伏二十三日复得谍报宸濠先锋已至樵舍风帆蔽江前后数十里不能计其数二十四日早贼兵鼓噪乘风而前逼黄家渡臣督各兵四面击贼遂大溃擒斩二千余级落水死者万数二十五日又督各兵殊死并进炮及宸濠舟宸濠退走遂大败擒斩二千余级溺水死者不计其数二十六日臣夜督伍文定等为火敢之具四面而集火及宸濠副舟众遂奔散宸濠与其妃嫔泣别妃嫔宫人皆赴水死我兵遂执宸濠并其世子郡王将军仪宾及伪太师国师元帅参赞尚书都督都指挥指挥千百户等官李士实刘养正刘吉屠钦王纶熊琼卢珩罗璜丁瞶王春吴十三秦荣葛江刘勋何镗王信吴国七火信等数百余人被执胁从太监王宏御史王金主事金山按察使杨璋佥事王畴潘鹏参政程杲布政梁宸都指挥郏文马骥白昂等擒斩贼党三千余落水死者万余弃其衣甲器仗财物与浮尸积聚横亘十余里余贼数百艘四散逃溃二十七日战樵舍等处又复擒斩千余落水死者殆尽二十八日知府陈槐等各与贼战于沿湖诸处擒斩各千余级除将宸濠并其世子郡王将军仪宾伪授太师国师元帅参赞尚书都督都指挥指挥等官各另监羁候解被执胁从等官并各宗室别行议　奏及将擒斩俘获功次一万一千有奇发御史谢源伍希儒暂令审验纪录另行造册缴报外照得臣节该钦奉　敕谕但有盗贼生发即便严督各该兵备守备守巡各军卫有司设法调兵剿杀其管领兵快人等官员不间文职武职若在军前违期并逗遛退缩俱听以军法从事生擒盗贼諊问明白亦听就行斩首示众斩获贼级行令各该兵备守巡官实时纪验明白备行江西按察司造册奏缴查照升赏激劝钦此及准兵部咨为飞报贼情事该本部题称合无本部通行申明今后但有草贼生发事情紧急让管官司即便依律调拨官军乘机剿捕应合会捕者亦就调发策应如有仍前朦胧隐蔽不即申报以致聚众滋蔓贻害地方从重参究决不轻贷等因题奉　钦依备咨前来又蒙钦差緫督军门发遣太监张末前到江西查勘宸濠反叛事情安边伯朱泰太监张忠左都督朱晖各领兵亦到南京江西征剿续蒙　钦差緫督军务威武大将军总兵官后军都督府太师镇国公朱　统率六师奉　天征讨及统提督等官司礼监太监魏彬平虏伯朱彬等并督理粮饷兵部左侍郎等官王宪等亦各继至南京臣续又节该奉　敕如或江西别府报有贼情紧急移文至日尔要及时遣兵策应毋得违误钦此俱经钦遵外臣窃照宸濠烝淫奸暴腥秽彰闻数其罪恶世所未有不轨之谋已踰一纪积威所刼远被四方而旬月之间遂克坚城俘擒元恶是皆　钦差緫督威德指示方略之所致也及照御史谢源伍希儒监军督哨谋画居多知府伍文定邢珣徐琏戴德孺陈槐曾玙林珹周朝佐署都指挥佥事余恩通判胡尧元童琦谈储推官王暐徐文英知县李楫李美王冕王轼刘源清刘守绪傅南乔通判杨昉陈旦指挥麻玺高睿孟俊知县张淮应恩王廷顾佖万士贤马津等虽効绩输能亦有等列然皆首从义师共收全功其伍文定邢珣徐琏戴德孺等冐险冲锋功烈尤懋乡官都御史王懋中编修邹守益御史张鳌山郎中曾直评事罗侨佥事刘蓝进士郭持平驿丞王思李中按察使刘逊参政黄绣知府刘照等仗义兴兵恊张威武以上各官功劳虽在寻常征剿亦已难得伏望　皇上论功朝锡之余普加爵赏旌擢以劝天下之忠义以励将来之懦怯缘系捷音事理为此具本请　旨<br />
<br />
○四乞省葬疏　【十五年闰八月二十日】<br />
<br />
照得先准吏部咨该臣奏称以父老祖丧屡疏乞休未蒙怜准近者奉　命扶疾赴闽意图了事即从彼地冐罪逃归旬月之前亦已具　奏不意行至中途遭值宁府反叛此系　国家大变臣子之义不容舍之而去又阖省抚巡方面等官无一人见在者天下事机间不容发故复忍死暂留于此为牵制攻讨之图俟　命帅之至即从初心死无所避臣思祖母自幼鞠育之恩不及一面为诀每一号痛割裂昏殒日加尫瘠仅存残喘母丧权厝祖母之侧今葬祖母亦欲因此改葬臣父衰老日甚近因祖丧哭泣过节见亦病卧苫庐臣今扶病驱驰兵革往来于广信南昌之间广信去家不数日欲从其地不时乘间抵家一哭畧为经画葬事一省父病臣区区报　国血诚上通于天不辞灭宗之祸不避形迹之嫌冒非其任以勤　国难亦望　朝廷鉴臣此心不以法例绳缚使臣得少伸乌鸟之痛臣之感　恩死且图报抢攘哀控不知所云等因具本奏奉　圣旨王守仁奉命巡视福建行至丰城一闻宸濠反叛忠愤激烈即便倡率所在官司起集义兵合谋剿杀气节可嘉已有　旨着督兵讨贼兼巡抚江西地方所奏省亲事情待贼平之日来说该部知道钦此备咨到臣除钦遵外近照宁王逆党皆已仰赖　皇上神武庙堂成筭悉就擒获地方亦已平靖百姓室家相庆得免征调之苦复有更生之乐莫不感激　洪恩沾被德泽独臣以父病日深母丧未葬之故日夜哀苦忧疾转剧犬马驱驰之劳不足齿录而乌鸟迫切之情实可矜悯已蒙前　旨许待贼平之日来说故敢不避斧钺复申前请伏望　皇上仁覆曲成容臣暂归田里一省父病经纪葬事臣不胜苦切祈望之至等因又经具本于正德十四年八月二十五日差舍人来仪赍奏去后迄今已踰八月未奉　明旨臣旦暮惶惶延顿以待内积悲痛之郁外遭窘局之苦新患交成旧病弥笃方寸既乱神气益昏目眩耳瞶一切世事皆如梦寐今虽抑情强处不过闭门伏枕呻吟喘息而已岂能供职尽分为　陛下巡抚一方乎夫人臣竭忠委命以赴　国事及事之定乃故使之不得一省其亲之疾是沮义士之志而伤孝子之心也且　陛下既以许之又复拘之亦何以信于后臣素贪恋官爵志在进取亦非高洁独其甘心寂寞者徒以疾患缠体哀苦切心不得已而为此今亦未敢便求休退惟乞暂回田里一省父疾经营母葬臣亦因得就医调理少延喘息苟情事稍伸病不至甚即当奔走赴　阙终效犬马昔人所谓报刘之日短尽忠于　陛下之日长也臣不胜哀痛号呼恳切控吁之至具本又于正德十五年三月二十五日差舍人王鼐赍奏去后迄今复六月未奉　明旨臣之痛苦刻骨剜心忧病缠结与死为邻已无定论而臣父衰疾日亟呻吟床席思臣一见昼夜涕洟每得家书号恸颠殒苏而复绝夫虎狼恶兽尚知父子乌鸟微禽犹怀反哺今臣父病狼狈至此惟欲望臣一归而臣乃依依贪恋官爵未能决然逃去是禽兽之不若何以立身于天地乎夫人之大伦内则父子外则君臣事君以忠事父以孝不忠不孝为天下之大戮纵复幸免　国宪然既辱于禽兽则生不如死臣之归省父疾在　朝廷视之则一人之私情自臣身言之则一生之大节往者宁藩之变臣时欲归省父疾然　宗社危急呼吸之间存亡攸系故臣捐九族之诛委身以死　国难时则君臣之义为重今　国难已平兵戈已息臣待罪巡抚不过素餐尸位以苟岁月而臣父又衰危病笃若此尚尔贪恋禄位而不去此尚可以为子乎不可以为子者尚可以为臣乎臣今待罪巡抚若不请而逃窃恐传闻远迩惊骇视听夫人臣死　君之难则捐其九族之诛而不恤至其急父之危则亦捐其一身之戮而不顾今复候　命不至臣必冒死逃归若　朝廷悯其前后恳迫之请赦而不刃臣死且图衔结若遂正以　国典臣获一见老父而死亦瞑目于地下矣臣不胜痛陨苦切号控哀祈之至除冐死一面移疾舟次沿途问医待罪候　命外缘系四乞　天恩归省父疾回籍待罪事理为此具本奏　闻<br />

                    <br>
                        <br />
○开豁军前用过钱粮疏　【十五年九月初四日】<br />
<br />
照得先因宁王变乱该臣备行南赣等府起调各项官军兵快人等追剿合用粮饷等项就仰听将在官钱粮支给间随据吉安府申为处置军饷事开称动调兵快数万本府钱粮数少乞为急处等情已经通行各府速将见贮不拘何项钱粮以三分为率内将二分解赴军前接济外续为地方事臣又看得各处军兵虽已起调但前项事情系　国家大难存亡所关诚恐兵力不敷未免误事又行牌仰各该官司即选父子乡兵在官操练听将官钱支作口粮候臣另有明文一至随即启行去后续照前项首恶并其谋党俱已擒斩原调各处军兵久已散归就经备行江西布政司通将各府州县自用兵日起至于掣兵日止用过一应在官钱粮等项逐一查明造报以凭施行未报查催间又据江西按察司呈为紧急军情事开称先准江西布政司照会正德十四年十月初一日该蒙户部员外郎黄着案验内开蒙本部题奉　钦依差在军前整理粮草今照各哨官军俱集江西省城又闻　圣驾亦将征讨跟随官军未知数目驻札月日未知久近所有粮料草束合仰备行本司掌印等官从长设法处置或支动在官银两选委能干官员趂早多买粮草预备支应庶无失误等因到司彼时巡按御史唐龙未到本院押解逆犯宸濠等在途查得江西省城司府及南新二县并南康二府军藏俱被宁贼抢刼空虚无从措置诚恐临期失误就经会同江西布政司一面议借军门发候解京赃银及南昌府县追到官本等银给发委官汪宪等各领买办粮草供应一面议将各府派银接济缘由会呈本院奉批俱准议造册缴报查考等因依奉除南康九江南昌三府县残破未派备行抚州等十府动支在官银两接济续因起解首恶宸濠等并逆党宫眷等项及补还原借解京赃银官本等银紧急又经会呈议行各该府县暂借在官银两前来应济共计用过银九千七百七十一两四钱其余见杂银两俱系该解之数悉行各府差人领回听其收解外呈乞施行等因到臣看得所呈前项供应粮料买办草料及自臣起兵以来费用过钱粮中间多系京库折银及兑淮粮米等项俱系支给赏劳兵快人等及供应北来官军并犒赈军民紧急支用计出无聊事非得已别无浪费分文据法似应措补但今兵荒残破之余库藏无不空虚小民无不凋敝远近人情汹汹方求公帑赈济若复派补必致变生不测其听解贼赃官本等银实系宁贼抢刼官库积蓄刻剥小民脂膏相应存留以救困竭今又尽数解京地方空匮委果已极查得各处用兵请给　内帑或借别省钱粮接济迩者宁贼非常之变事起仓卒虽欲请给　内帑势有不及后蒙该部议准许于广东军饷银内支取十万随幸贼势平定前项准借银两亦遂停止分毫不曾取用伏望　皇上悯念地方师旅饥馑之余民穷财尽困苦已极近又加以水灾为患流离益甚乞　敕该部查照转行江西布按二司将自用兵以来支取用费过各该府县京库折银及兑淮粮米等项通行查明各计若干照数开豁免行追补仍仰备造文册缴部查考庶军民得以少苏而地方可免于意外之虞矣<br />
<br />
○征收秋粮稽迟待罪疏　【十五年十二月初十日】<br />
<br />
据江西布政司呈准布政使陈策等咨照得正德十四年税粮先准参议周文光奉户部勘合派属征解随因　圣驾南巡各府州县官俱集省城听用前项钱粮不暇追征正德十五年正月初二日蒙巡按江西监察御史唐龙案验为乞救兵燹穷民以固邦本事该巡抚苏松都御史李充嗣题称江西变乱南昌南康九江等府首被烧刼其余府县大军临省供应浩繁要将该年税粮尽行停免等因备行分守南昌五道勘议得南昌府南新二县被害深重应免粮差三年其余州县并瑞州等一十二府属县俱应免粮差二年回报到司即转呈本院具题外本年二月内续蒙　钦差户部员外郎龙诰案验为攒运粮储事备行本司督催该年兑淮钱粮交兑遵依节行催征间本年三月初五日随准漕运衙门照札坐到兑军本色米八万石折色米三十二万石改兑米一十七万石每石连耗折银七钱备行作急征完起运本月二十八日又蒙抚按衙门案验为地方极疲速赐　恩恤以安邦本事该南京工科给事中王纪等奏奉钦依自正德十四年以前一应钱粮果系小民拖欠未完的俱准暂且停征还着各该官司设法赈济毋视虚文钦遵通行外又蒙员外郎龙诰案牌将粮里严加杖并急如星火小民纷纷援例赴司告豁呈蒙抚按衙门批行本司给示晓谕纳粮人户先将兑军征解小民方肯完纳转行参议魏彦昭督运续因本官去任又经呈批参政邢珣暂管督兑本官于五月二十日徧历催攒通将征完本色米八万石兑完起运讫其折色银两催据广信等府属县陆续征解近于十一月十三等日抄奉漕运衙门照札备行本司将兑运折色银三十四万三千两务要征完足数差官恊同运官解部等因依奉通行外今照该年税粮委因事变兵荒经理不前及专管提督官员更代不常况奉部院明文征免不一小民不服输纳官府掣肘难行因而稽延若不预将前情转达诚恐查究罪及未便等因备呈到臣窃照江西钱粮小民所以不肯输纳与有司所以难于追征者其故各有三而究其罪归则责实在臣何者宸濠之叛首以伪檄除租要结人心臣时起兵旁郡恐其扇惑实时移文远近宣布　朝廷恩德蠲其租赋许以奏免谕以君臣之分激其忠义之心百姓丁壮出战老弱居守既而旱灾益炽民困益迫然而小民不即离散者以臣既为奏请虽　明旨未下皆谓　朝廷必能免其租税尚可忍死以待也夫危急之际则啖之免租以竭其死力事平之后又罔民而刻取之人怀怨忿不平此其不肯输纳之故一也及宸濠之乱稍定而大军随至供馈愈烦诛求愈急其颠连困踣之状臣于前　奏已畧言之百姓不任其苦强者窜而为寇弱者匿而为奸继而水灾助祸千里之民皆为鱼鳖号哭载途喧腾求赈其时臣等既无帑藏之储又无仓廪可发所以绥劳抚定之者更无别计惟以　奏免租税为言百姓睊睊胥谗谓命在旦夕不能救我而徒曰免税免税岂可待邪盖其心以为免税已不待言尚恨其无以赈之也已而既不能赈又从而追纳之人怨益深不平愈甚此其不肯输纳之故二也当大军之驻省臣等趋走奔命日不暇给亦以为既有前奏则赋税必在所免不复申请其时巡抚苏松等处都御史李充嗣奏称江西首被宸濠之害乞将该年税粮军需等项俱行停免该户部覆题奉　圣旨是各被害地方着抚按官严督所属用心设法赈济钦此又该给事中王纪奏本部覆题奉　圣旨是这地方委的疲困已极自正德十四年以前一应钱粮果系小民拖欠未完的俱准暂且停征还着各该官司设法赈济毋视虚文钦此俱钦遵该部备咨前来臣等正苦百姓呶呶咨文一至如解倒悬实时宣布百姓闻之欢声雷动递相传告旦夕之间深山穷谷无不毕达自是而后坚守蠲免之说虽部使督临或遣人下乡催促小民悉以为诈妄群起而驱缚之催征之令不复可行此其不肯输纳之故三也郡县之官亲见百姓之困苦又当震荡颠危之日惧其为变其始惟恐百姓不信免租之说指天画地誓以必不食言既而时事稍平则尽反其说而征之固已不能出诸其口矣况从而鞭笞捶挞之其遽忍乎此其难于追征之故一也三司各官旧者既被驱胁新者陆续而至至则正当扰攘分投供应四出送迎官离其职吏失其守纠续纷拏事无专责如羣手杂缲于乱丝之中东牵西绊莫知端绪既而部使骤临欲于旬月之间督并完集神输鬼运有不能矣此其难于追征之故二也夫背信而行势已不顺若使民间尚有可征之粟必不得已剜剥而取之忍心者尚或能办也而民之疮痍已极矣实无可输之物矣别夫离妇弃子鬻女有耳者不忍闻有目者不忍睹也如是而必欲驱之死地其将可行乎此其难于追征之故三也夫小民之不肯输纳既如彼而有司之难于追征又如此后值部使身临坐并急于风火百姓怨谤纷腾汹汹思乱复如将溃之堤臣于其时虑恐变生不测谓各官与其激成地方之祸无益　国事身膏草野以贻朝廷之忧孰若姑靖地方宁以一身当迟慢之戮乎因谕各官追征毌急以纾民怨各官内迫于部使外窘于穷民上调下辑如居颠屋之下东撑则西颓前支则后圯强颜陵诟之辱掩耳怨憝之言身营闾阎之下口说田野之间晓以京储之不可缺谕以　国计之不得已或转为借贷或教之典拆忍心于捶骨剥脂之痛而浚其血闭目于析骸食子之惨而责其逋其计江西十四年分兑军本色米八万石折色米三十二万石改兑米一十七万石臣始度其势以为决无可完之理其后数月之间亦复陆续起解完纳是皆出于意料之外在各官诚窘局艰苦疲瘁已极亦可谓之劳而有功矣今闻部使参奏且将不免于罪臣窃冤之昔之人固有催科政拙而自署下考者亦有矫制发廪而愿受其辜者各官之以此获罪固亦其所甘心但始之因叛乱旱荒而为之　奏免者臣也继之因水灾兵困而复为申　奏者臣也又继之因　朝廷两有停征赈贷之　旨而为之宣布于众者亦臣也又继之虑恐激成祸变而谕令各官从权缓征者又臣也是各官之罪皆臣之罪也今使各官当迟慢之责而臣独幸免臣窃耻之夫司国计者虑京储之空匮欲重征收后期者之罪而有罚俸降级之议此盖切于谋国忠于事君者之不得已也亦岂不念江西小民之困苦与各官之难为哉顾欲警众集事创前而戒后固有不得不然者正所谓救焚身之患不惶恤毛发之焦攻心腹之疾不得避针灼之苦耳伏望　皇上悯各官之罪出于事势之无已特从眚灾肆赦之典宽而宥之则法虽若屈而理亦未枉必谓行令之始不欲苟挠则各官之罪实由于臣即谓贬削臣之禄秩放还田里以伸　国议如此则不惟情法两得而臣亦可以借口江西之民免于欺上罔下之耻矣臣不胜惶惧待罪之至缘系征收秋粮稽迟待罪事理为此具本请　旨<br />
<br />
○巡抚地方疏　【十五年四月二十八日】<br />
<br />
据江西布政司呈奉臣案验照得本院前任巡抚衙门近遭兵火废毁兼以地址僻隘低洼每遇淋雨潢潦浸灌见今本院在于都司贡院诸处衙门寄驻迁徙不常居无定止人无定向妨政失体深为未便合行议处为此仰抄案回司即便会同都按二司官从长议查省城官民没官房屋及革毁一应衙门可以拆修改造者会议停当呈来定夺毋得违错等因依奉会同都指挥佥事王继善按察使伍文定议得前项衙门先年建于永和门内僻在一隅地势低洼切近东湖一遇淫雨辄遭浸漫近因大军驻札人马作践俱各倒塌及查巡按衙门亦皆年久朽烂偪侧俱难居住欲择地盖造缘今地方兵荒之后取之于官则官库空竭敛之于民则民穷财尽反复思惟无从措置查得承奉司并织造机房各一所系是没官之数俱各空闲地势颇高规模颇广合无呈请将承奉司暂改为都察院衙门机房改为巡按衙门委官相度趂时修理如此则工费不繁民力少节实为两便缘由呈详到查臣得先为计处地方事该臣会同巡按御史唐龙议奏乞将抄没宁府及各贼党田地房屋令布按二司掌印及守巡并府县官员从实覆查委系占夺百姓遵照　诏书内事理各给还本主管业及将于内官房酌量移改城楼窝铺衙门余外田地山塘房屋仍令各官公同照依时估变卖价银入官先尽拨补南新二县兑军淮安京库折银粮米及王府禄米外有余羡收贮布政司官库用备缓急缘由会本具题去后未奉　明旨今呈前来为照各项衙门果已废毁当兹兵火之余民穷财尽改创实难今该司议将前项没官房屋暂改不费于官不劳于民工省事易诚亦两便似应准议除行该司一面委官趂时修改暂且移驻以便听理候民困既苏则用充给之日力可改创再行议处<br />
<br />
○剿平安义叛党疏　【十六年五月十五日】<br />
<br />
据江西按察司按察使伍文定关称奉臣批据南康府通判林宽安义县知县熊价奉新县典史徐诚呈开俱奉本院纸牌及巡按御史唐龙朱节等计委追剿逆贼杨本荣等依奉前后诱捕及于沿湖各处敌战擒斩共一百二十六名颗并于杨子桥巢内搜获伊原助逆领授南昌护卫中千户所印信一颗合就解呈奉批仰按察司会同都布二司官将解到贼级纪验贼犯鞠审明白解赴军门以凭遵照钦奉　敕谕事理就行斩首示众有功员役分别等第呈来给赏施行并蒙巡按江西监察御史唐龙批按察司会同各掌印官审究及将有功官役并阵亡之人查明具招呈报又蒙巡按江西监察御史朱节批看得各犯罪恶贯盈致勤提督衙门调兵擒剿事情重大按察司会勘明白中间如有事出胁从情可矜疑者通具呈报等因依奉会同都指挥佥事高厚左布政使陈策等议得贼犯杨正贤等累世穷凶鄱湖剧患近复从逆幸而漏网啸聚刼因敌杀官兵滔天之罪远近播闻通判林宽等克承方略首事缉捕虽有小衄竟收成功知县熊价到任甫及半月仓卒偶当其冲终能有备多所擒获典史徐诚奉调领兵破贼适中机会署都指挥佥事冯勋鼓勇而前贼遂奔溃其典史周佑阴谋散党隐然之迹未可泯弃合无呈乞钧裁将署都指挥佥事冯勋通判林宽知县熊价典史徐诚俱优加犒奖林宽熊价仍旌其除盗安民之劳典史周佑另行赏赉随征南昌前卫千户马喜新建县县丞黄仲仁南昌县主簿陈纪安义县主簿崔锭建昌县税课局大使江象安义县领哨义官杨震七恊守县治安义县县丞何全典史陈恒昭把截九里三渡南昌前卫指挥梁端千户周镇俱量行犒劳其余获贼吏兵哨长保长緫小甲人等查照近因告示事理分别等第一一给赏阵亡阵伤义兵程碧程魁七等俱各优恤其家给赏汤药之费如此庶使有功者录而人知所劝死事者酬而人无所憾矣仍行该府县将逆贼杨正贤等妻男财产估变价银修筑县城尤为便益缘由同查过功次文册关缴到司备由转呈到臣簿查正德十五年十一月初十日据江西按察司副使陈槐关称原问犯人胡顺并杨子桥等家属财产通该查抄解报呈详已批该司查照施行务得的实毌致亏枉外续据安义县申称依奉拏获杨子桥妻周氏男杨华五华七华八月保并伊同居亲弟杨子楼收监起解间十二月二十二日辰时不期子楼未获男杨本荣统集百十余徒各持鎗刀冲县当同巡捕主簿崔锭督领机兵防御彼贼势勇打入狱门刼去杨华五等并原监杨正江杨绍鉴及别犯胡清等一十八名烧毁总甲张惟胜房屋刼掠铺户傅甫七等货物随即起集哨长陈魁四等屯兵设法擒获杨华五等仍旧收监一面追获余贼杨子楼等合行申报等情又据通判林宽呈称首恶杨本荣杨华二等照旧立寨啸聚批仰按察司会同各官议处随据该司呈程依奉会同署都指挥佥事王继善左布政使陈策副使顾应祥等议得杨本荣等罪恶据法即当督兵擒捕但访得杨姓一族稔恶从乱者有数若使兵刃一加未免玉石未辨合行该县再谕杨本荣等作急投首庶几杨绍鉴等之罪可辨杨本荣之情可原若使负固不服即将稔恶贼党指实申来议处呈详到臣照得本院前年驻兵省城擒剿叛贼之后即欲移兵扑灭逆党杨子桥等彼因访得各犯亲族亦多良善连居若大兵一临未免玉石俱焚方尔迟疑当据杨子桥等自行投赴军门本院仰体朝廷好生之德正欲保全一方之生灵当即遵照　诏书黄榜事理将子桥等量加杖责释放回家谕令改恶迁善其余党恶悉不根究外后因解京逆党刘吉陈贤等供攀不已　朝廷之意将复发兵加诛则恐失信手下将遂置而不问则一般从逆之人乃至极刑抄没而子桥等独不略加惩创亦何以警戒将来故照旧释其党从以示信独行拘子桥以明罚其迁徙抄没亦止及于子桥一身　朝廷之处可谓仁至义尽矣为之亲族党与者正宜感激　朝廷浩荡再生之恩皆宜争出到官输诚効欵自相分别洗涤其既往之愆而显明其维新之善却乃略不改创辄敢抗逆官府冲县刼囚自求诛灭据法论情已在必诛无赦但念中间良善尚多止因杨子桥同居稔恶之徒缪以危言激诱族党扇惑鼓动以至于此恐亦非其本心今据三司各官呈议亦与所访略同准依所议姑且未即加兵就经批行该道守巡官先行分别善恶令其亲族素非同恶者自行告明官司各另屯住其被胁之人若能投首到官亦准免罪有能并力擒捕首恶送官者仍一体给赏俱限一月之内投首输服若过期不出即将各犯背叛情由备细呈来以凭发兵剿灭一面行仰该县及各附近官司整集兵快义勇固守把截听候本院进止仍备出告示骁谕远近外续据通判林宽呈称遵照明文密唤杨姓良善户丁杨庸杨邦十五等七名到职示以祸福给以犒赏着令分别良善止捕冲县逆贼送官随该杨庸等诱擒逆贼九名到县又获贼犯一十七名随给牌面令通县老人分投抚谕而各贼仍前立寨不服续又擒获贼犯四名后闻官司要捣巢宂连夜鼓挟邻族约有百十余徒掳船奔入鄱阳湖欲即率兵追剿缘该县空虚诚恐贼计中途回锋冲突未可轻出除差人飞报沿河保长立寨防剿一面牒府督率星子建昌都昌兵沿湖巡捕外呈乞施行等因据呈臣会同巡按御史等官看得贼既入湖良善已分正可四面合兵追剿除行南昌守巡兵备点选兵快就行都司冯勋统领星夜前去跟蹑贼踪设法剿捕就经批仰按察司即便通行该道守巡官及沿湖各该官司地方保甲人等一体集兵防剿追捕毋令远窜贻患臣等又虑安义县治单弱恐各贼乘虚归刼另行牌调奉新县典史徐诚选兵四百密从间道星夜前去该县会同知县熊价恊力防剿又行牌仰各官于九姓良善之中挑选义勇武艺及于沿湖诸处起集习水壮徤惯战之人各官身自督领密取知因乡导四路爪探或蹑贼踪或截要路或归防县治张疑设伏声东击西一应事机俱听从宜施行合用粮赏就于司府库内原贮军饷银内支给及差官赍执　令旗令牌前去督押行事军兵人等但有军前不听号令及退缩逗遛侵扰良善者遵照　敕谕事理就以军法从事各官俱要竭忠尽力慎重勇果杀贼立功以靖地方若畏避轻忽致贼滋蔓贻患地方军令具存决难轻贷完日通将擒斩功次获功人员等项一并开报以凭施行去后今呈前因照得臣先节该钦奉　敕谕但有盗贼生发即便设法调兵剿杀听尔随宜处置钦此钦遵除将前项有功官员吏兵人等及阵亡被伤等项俱准议于南昌府动支本院贮库支剩军饷银两除已犒奖给赏优恤外其未经奖犒给赏优恤者批仰该司查照等第逐一补给贼属男妇估价变卖银两亦准修筑该县城垣支用擒获贼犯鞠问明白仍解军门斩首示众斩获贼级行令造册缴报并行巡按衙门知会外臣等议照叛党杨正贤等肆其凶犷之习恃其族类之繁稔恶一方流刼远近既积有世代比复兴兵助逆脱漏诛殄略无悔创乃敢攻县刼狱聚众称乱恶贯满盈天怒人怨遂尔一旦扫灭在　朝廷固犹疥癣之搔爬在江西实亦疽痈之溃决巡按御史唐龙朱节运谋监督而按察使伍文定布政使陈策等相与恊议赞画都指挥冯勋及通判林宽知县熊价等又各趋事効命并力于下论各劳绩皆宜旌录臣守仁卧病待罪之余仅存喘息幸赖诸臣苟免咎愆缘系剿平叛党事理为此具本题　知<br />

                    <br>
                        <br />
○乞便道归省疏<br />
<br />
臣于正德十六年六月十六日钦奉　勑旨以尔昔能剿平乱贼安靖地方朝廷新政之初特兹　召用勑至尔可驰驿来京毋或稽迟钦此钦遵已于本月二十日驰驿起程外窃念臣自两年以来四上归省之　奏皆以亲老多病恳乞暂归省视实皆出于人子迫切之至情而其时复以权奸当事谗嫉交兴非独臣之愚悃无由自明且虑变起不测身罹暖昧之祸冀得因事退归父子苟全省领于牖下故其时虽以暂归为请而实有终身兵壑之念矣既而　宗社有灵天启　神圣入承大统革故鼎新亲贤任旧向之为谗嫉者皆已诛斥略尽阳德兴而公道显臣于斯时固已欣然改易其退遁之心矣当明良之会　圣人作而万物睹天下之士孰不颙然有观光之愿而况臣之方在忧危骤获申雪者若出陷穽而登之春台其为喜幸感激何啻百倍岂不欲朝发夕至以一快其拜舞踊跃之私归戴向往之诚乎顾臣父既老且病顷遭谗构之厄危疑震恐汹汹朝夕常有父子不及相见之痛今幸脱洗殃咎复睹天日父子之情固思一见颜面以叙其悲惨离隔之怀少尽菽水欢欣之乐况臣取道钱塘迂程乡土止有一日此在亲交之厚将不能已于情而况父子天性之爱重以连年苦切之思乎故臣之此行其冒罪归省亦情理之所必不容已者然不以之明请于　朝而私窃行之是欺　君也惧稽延之戮而忍割情于所生是忘父也欺　君者不忠忘父者不孝世固未有不孝于父而能忠于其　君者也故臣敢冒罪以请伏望　皇上以孝为治范围曲成特宽稽命之诛使臣得以少伸乌鸟之私臣死且图衔结臣不胜惶惧恳切之至<br />
<br />
○辞封爵普恩赏以彰国典疏　【嘉靖元年正月初十日】<br />
<br />
南京兵部尚书王守仁谨　奏为辞免封爵普　恩赏以彰国典事臣于正德十六年十二月十九等日节准兵部吏部咨俱为捷音事节该题奉　圣旨江西反贼剿平地方安定各该官员功绩显著你部里既会官集议分别等第明白王守仁封伯爵给与诰劵子孙世世承袭照旧参赞机务钦此王守仁封新建伯奉天翊卫推诚宣力守正文臣特进光禄大夫柱国还兼南京兵部尚书照旧参赞机务岁支禄米一千石三代并妻一体追封钦此前后备咨到臣俱钦遵外臣闻　命惊惶莫知攸措窃念臣以凡庸误受　国恩在正德初年以狂言被谴　先帝察其无他随加收录荐陡清显缪膺军旅之寄猥承巡抚之乏后值宁藩肇变臣时适婴祸锋义当死难不量势力与之掎角赖　朝廷威灵幸无覆败既而谗言朋兴几陷不测臣之心事未及自明　先帝登遐无阶控吁乃幸天启　神圣　陛下龙飞开臣于覆盆之下而照之以日月悯恻慰劳至勤　诏旨怜其乌鸟之情使得归省推　大孝之仁优之以存问超历常资授以留都本兵之任恳疏辞免　慰旨益勤在昔名臣硕辅鲜有获是于其君者而况于臣之卑鄙浅劣亦将何以堪此乎今又加以封爵之崇臣惧功微赏重无其实而冒其名忧祸败之将及也夫人主于嚬笑之微不以假于匪人而况爵赏之重乎人臣之事君也先其事而后其食食且不可而况于封爵乎且臣之所以不敢受爵其说有四然亦不敢不为　陛下一陈其实夫宁藩不轨之谋积之十数年矣持满应机而发不旬月而败此非人力所及也上天之意厌乱思治将启　陛下之神圣以中兴太平之业故蹶其谋而夺之魄斯固上天之为之也而臣欲冐之是叨天之功矣其不敢受者一也先宁藩之未变朝廷固已阴觉其谋故改臣以提督之任假臣以便宜之权使据上游以制其势故臣虽仓卒遇难而得以从宜调兵与之从事当时帷幄谋议之臣则有若大学士杨廷和等该部调度之臣则有若尚书王琼等是皆有先事御备之谋所谓发纵指示之功也今诸臣未蒙显褒而臣独冐膺重赏是掩人之善矣其不敢受者二也变之初起势焰焻炽人心疑惧退沮当时首从义师自伍文定邢珣徐琏戴德孺诸人之外又有知府陈槐曾玙胡尧元等知县刘源清马津传南乔李美李楫及杨材王冕顾佖刘守绪王轼等乡官都御史王懋中编修邹守益御史张鳌山伍希儒谢源等诸人臣今不能悉数其间或摧锋陷阵或遮邀伏击或赞画谋议监录经纪虽其平日人品或有清浊高下然就兹一事而言固亦咸有捐躯効死之忠戮力勤王之绩所谓同功一体者也今赏当其功者固已有之然施不酬劳之人尚多也其帐下之士若听选官雷济已故义官萧禹致仕县丞龙光指挥高睿千户王佐等或诈为兵檄以挠其进止坏其事机或伪书反间以离其心腹散其党与阴谋秘计盖有诸将士所不与知而辛苦艰难亦有诸部领所未甞历者臣于捷奏本内既不敢琐琐烦渎今闻纪功文册复为改造者多所删削其余或力战而死于锋镝或犯难而委于沟渠陈力効能者尤不可以枚举是皆一时号召之人臣于颠沛抢攘之际今已多不能记忆其姓名籍贯复有举人冀元亨者为臣劝说宁濠反为奸党构陷竟死狱中以忠受祸为贼报雠抱冤赍恨实由于臣虽尽削臣职移报元亨亦无以赎此痛此尤伤心惨目负之于冥冥之中者夫倡义调兵虽起于臣然犹有先事者为之指措而戮力成功必赖于众则非臣一人之所能独济也乃今诸将士之赏尚多未称而臣独蒙冐重爵是袭下之能矣其不敢受者三也夫周公之功大矣亦臣子之分所当为况区区犬马之微劳又皆偶逢机会幸而集事者奚足以为功乎臣世受　国恩虀身粉骨亦无以报缪当提督重任承乏戎行苟免鳏旷况又超擢本兵既已叨冐踰分且臣近年以来忧病相仍神昏志散目眩耳聋无复可用于世兼之亲疾颠危命在朝夕又不度德量分自知止足乃冐昧贪进据非其有是忘已之耻矣其不敢受者四也夫殃莫大于叨天之功罪莫甚于掩人之善恶莫深于袭下之能辱莫重于忘已之耻四者备而祸全故臣之不敢受爵非敢以辞荣也避祸焉尔已伏愿　陛下鉴臣之辞出于诚恳敢还　成命容臣以今职终养老亲苟全余喘于林下以所以滥施于臣者普于众以明赏罚之典以彰大小之功以慰不均之望以励将来効忠赴义之臣臣死且不朽矣不胜受　恩感激恳切愿望之至缘系辞免封爵普　恩赏以彰国典事理谨具本<br />
<br />
○再辞封爵普　恩赏以彰国典疏　【嘉靖元年】<br />
<br />
臣于正德十六年十二月节准兵部吏部咨节该题奉　圣旨江西反贼剿平地方安静各该官员功绩显著你部里既会官集议分别等第明白王守仁封伯爵给与诰劵子孙世世承袭照旧参赞机务钦此王守仁封新建伯奉天翊运推诚宣力守正文臣特进光禄大夫柱国还兼南京兵部尚书照旧参赞机务岁支禄米一千石三代并妻一体追封钦此臣闻命惊惶窃惧功微赏重祸败将及已经具本辞免去后随于嘉靖元年七月十九日准吏部咨该臣奏前事节奉　圣旨论功行赏古今令典诗书所载具可考见乡倡义督兵剿除大患尽忠报国劳绩可嘉特加封爵以昭公义宜勉承恩命所辞不允该部知道钦此钦遵臣以积恶深重祸延先卧方茕然瘠疚仅未殒绝闻　命悸栗魂魄散乱已而伏块沉思臣以微劳冐膺重赏所谓叨天之功掩人之善袭下之能忘己之耻者臣于前奏已具陈之矣然而　圣旨殷忧独加于臣余皆未蒙采录者岂以江西之民果臣一人之所能独办乎　朝廷爵赏本以公于天下而臣以一身掠众美而独承之是臣拥阏　朝廷之大泽而使天下有不均之望也罪不滋重已乎夫庙堂之赏　朝廷之议也臣不敢僣及至于臣所相与恊力同事之人则有不/td><br />
<br />
　　<br />
<br />
<br />
●阳明先生别录卷之六<br />
<br />
奏疏六<br />
<br />
◆奏疏六<br />
<br />
辞免重任乞恩飬病疏<br />
<br />
赴任谢恩遂陈肤见疏<br />
<br />
辞巡抚兼任举能自代疏<br />
<br />
奏报田州思恩平复疏<br />
<br />
地方紧急用人疏<br />
<br />
地方急缺官员疏<br />
<br />
处置平复地方以图久安疏<br />
<br />
○辞免重任乞　恩飬病疏　【嘉靖六年六月】<br />
<br />
臣自正德十四年江西事平之后身罹谗构危疑汹汹不保朝夕幸遇　圣上龙飞天开日朗鉴臣蝼蚁之忠　下诏褒扬洗涤出臣于覆盆之下进官封爵召还京师因乞便道归省随蒙赐　勑遣官奖劳慰论锡以银币犒以羊酒臣感激　天恩虽粉骨碎身云何能报不幸遭继父丧未获赴　阙陈谢服满之后又连年病卧喘息奄奄苟避形迹　皇上天高地厚之恩迄今六年于此矣尚未能一覩　天颜稽首阙廷之下臣实瞻戴恋慕昼夜热中若身在芒剌迩者曾蒙谢　恩之召臣之至愿惟不能实时就道顾乃病卧呻吟徒北望感泣神魂飞驰而已今年六月初六日兵部差官赍文前到臣家内开奏奉钦依以两广未靖命臣总制军务督同都御史姚镆等勘处者臣闻　命惊惶莫知攸措伏自思惟臣于　君命之召当不俟驾而行矧兹军旅何敢言辞顾臣病患久积潮热痰嗽日甚月深每一发咳必至蝢绝久始渐苏乃者谢　恩之行轻舟安卧尚未敢强又况兵甲驱劳岂复堪任夫委身以图报臣之本心也若冐病轻出至于偾事死无及矣臣又伏思两广之役起于土官雠杀比之寇贼之攻刼郡县荼毒生灵者势尚差缓若处置得宜事亦可集姚镆平日素称老成慎重一时利纯前却斯亦兵家之常要在责成难拘速效御史石金据事论奏是盖忠于　陛下将为　国家弘仁覆久远之图所以激励镆等使之集谋决策收之桑榆也臣本书生不习军旅往岁江西之役皆偶会机宜幸而成事臣之才识自视未及姚镆且近年以来又已多病况兹用兵举事镆等必尝深思熟虑得其始末条贯中事少沮辄以臣之庸劣参与其间行事之际所见或有同异镆等难益展布夫军旅之任在号令严一赏罚信果而已慎择主帅授越分捆当听其所为臣以为两广今日之事宜专责镆等隆其委任重其威权畧其小过假以岁月而要其成功至于终无底绩然后别选才能兼于民情土俗素相谙悉如南京工部尚书胡世宁刑部尚书李承勋者往代其任夫　朝廷用人不贵其有过人之才而贵其有事君之忠苟无事君之忠而徒有过人之才则其所谓才者仅足以济其一己之功利金躯保妻子而已耳如臣之迂疏多病徒持文墨议论未必能济实用者诚宜哀其不逮容令飬疾田野俟病痊之后不终弃废或可量置闲散之地使得自效其涓埃则　朝廷于任贤御将之体因物曲成之仁道并行而不相皆矣臣不敢苟冐任使以欺　国事不胜感恩激义恳切祈望之至<br />
<br />
○赴任谢　恩遂陈肤见疏　【六年十二月初一日】<br />
<br />
臣于病废之余特蒙　恩旨起用授以两广军旅重寄臣自惟朽才病质深惧不任驱使以误一国事具本辞免过蒙　圣旨卿识敏才高忠诚体国今两广多事方藉卿威望抚定地方用纾朕南顾之怀姚镆已致仕了卿宜星夜前去节制诸司调度军马抚剿贼寇安戢兵民勿再迟疑推诿以负朕望还差官铺马里赍文前去敦趣赴任行事该部知道钦此钦遵兵部移咨到臣捧读感泣莫知攸措伏念世受　国恩粉骨虀骸亦无能报又况遭逢　明圣温旨勤拳若是何能复顾其它已于九月初八日扶病起程沿途就医服药调理昼夜前进柰秋暑旱涩舟行甚难至十一月二十日始见抵梧州思恩田州之事尚未及会同各官查审区处然臣沿途涉历访诸士夫之论询诸行旅之口颇有所闻不敢不为”菹乱谎云洚埑嘉┽透缸庸逃锌烧D之罪然所以致彼若是者则前此当事诸人亦宜分受其责盖两广军门专为诸猺獞及诸流贼而设　朝廷付之军马钱粮事权亦已不为不专且重若使振其军威自足以制服诸蛮然而因循怠弛军政日坏上无可任之将下无可用之兵一有警急必湏倚调土官狼兵若岑猛之属者而后行事故此辈得以凭恃兵力日增其桀骜今夫父兄之于子弟苟役使频劳亦且不能无倦况于此辈夷犷之性岁岁调发奔走道途不得顾其家室其能以无倦且怨乎及事之平则又功归于上而彼无所与兼有不才有司因而需索引诱与之为奸其能以无怒且慢乎既倦且怨又怒以慢始而征发愆期既而调遣不至上嫉下愤日深月积刼之以势而威益亵笼之以诈而术愈穷由是谕之而益梗抚之而益疑遂至于有今日加以叛逆之罪而欲征之夫即其已暴之恶征之诚亦非过然所以致彼若是已非一朝一夕之故且当反思其咎姑务自责自励修我军政布我威德抚我人民使内治外攘而我有余力则近悦远怀而彼将自服顾不复自反而一意愤怒之夫所可愤怒者不过岑猛父子及其党恶数人而已其下万余之众固皆无罪之人也今岑猛父子及其党恶数人既云诛戮已足暴扬所遗二酋原非有名恶目自可宽宥者也又不胜二酋之愤遂不顾万余之命竭两省之财动三省之兵使民男不得耕女不得织数千里内骚然涂炭者两年于兹然而二酋之愤至今尚未能雪也徒尔兵连祸结征发益多财馈益殚民困益深无罪之民死者十已六七山猺海贼乘衅摇动穷迫必死之寇既从而煽诱之贫苦流亡之民又从而逃归之其可忧危何啻十百于二酋者之为患其事已兆而变已形顾犹不此之虑而汲汲于二酋则当事者之过计矣今当事者之于是役其悴心憔思亦可谓勤且至矣特发于愤激而狃为其难是以劳而未效夫二酋者之沮兵拒险亦不过畏罪逃死苟为自全之计非如四方流刼之贼攻城堡掠乡村虏财物杀良民日为百姓之患人人欲得而诛之者今驱困惫之民使裹粮荷戈以征不为民患素无雠怨之虏此人心之所以不奋而事之所以难济也又今狼达土汉官兵亦不下数万与万余畏罪逋诛之虏相持已三月有余而未能一决者盖以我兵发机太早而四面防守太密是乃投之无所往而示之以必不活益使彼先虑预备并心协力坚其必死之志以抗我师就使我师将勇卒奋决能取胜亦必多杀士众非全军之道又况人无战志而徒欲合围待毙坐收成功此我兵之所以虽众而势日以懈贼虽寡而志日以合备日密而气日以锐者也夫当事者之意固无非欲计出万全然以用兵而言亦已失之巧迟所谓强弩之未不能穿鲁缟矣臣愚以为且宜释此二酋者之罪开其自新之路而彼犹顽梗自如然后从而杀之我亦可以无憾苟可曲全则且姑务息兵罢饷以休养疮痍之民以绝觊觎之奸以弭不测之变迨于区处既定德威既洽蛮夷悦服之后此二酋者遂能改恶自新则我亦岂必固求其罪若其尚不知悛执而杀之不过一狱吏之事何至兵甲之烦哉或者以为征之不克而遽释之则纪纲疑于不振臣窃以为不然夫　天子于天下之民物如天覆地载无不欲爱飬而生全之宁有撮尔小丑乃与之争愤求胜而谓之振纪纲者惟后世贪暴诸侯强凌弱众吞寡则必务于求胜而后已斯固王霸之罪人也昔苗顽不即工舜使禹益徂征三旬苗民逆命禹乃班师振旅夫以三圣人者为之君帅以征一顽苗谓宜终朝而克捷顾历三旬之久而复至迟班师以归自今言之其不振甚矣然终致有苗之格而万世称圣古之所谓振纪纲者固若是耳臣以匪才缪膺　重命得总制四省军务以从事于偏隅之小丑非不知乘此机会可以侥幸成功苟免于怯懦退避然此必多调军兵多伤士卒多杀无罪多费粮饷又不足以振扬威武信服诸夷仅能取快于二酋之愤而忘其遗患于两省之民但知徼功于目前而不知投艰于日后此人臣喜事者之利非　国家之福生民之庇臣所不忍也臣又闻两广主计之吏谓自用兵以来所费银两已不下数十万梧州库藏所遗不满五万之数矣所食粮米已不下数十万梧州仓廪所存不满一万之数矣由是言之尚可用兵不息而不思所以善后之图乎臣又闻诸两省士民之言皆谓流官之设亦徒有虚名而反受实祸诘其所以皆云思恩未设流官之前土人岁出土兵三千以听官府之调遣既设流官之后官府岁发民兵数千以防土人之反复即此一事利害可知且思恩自设流官以来十八九年之间反者五六起前后征剿曾无休息不知调集军兵若干费用粮饷若干杀伤良民若干　朝廷曾不能得其分寸之益而反为之忧劳征发浚良民之膏血而涂诸无用之地此流官之无益亦断然可睹矣但论者皆以为既设流官而复去之则有更改之嫌恐启人言而招物议是以宁使一方之民久罹涂炭而不敢明为　朝廷一言宁负朝廷而不敢犯众议甚哉人臣之不忠也苟利于　国而庇于民死且为之矣而何人言物议之足计乎臣始至地方虽未能周知备历然形势大畧亦可槩见田州切邻交址其间深山绝谷皆猺獞之所盘据动以千百必湏仍存土官则可藉其兵力以为中土屏蔽若尽杀其人改土为流则边鄙之患我自当之自撤藩篱非久安之计后必有悔思恩田州处置事宜俟事平之日遵照　勑旨公同各官另行议奏但臣既有所闻见不敢不先为　陛下一言使　朝廷之上早有定处臣等得一意奉行不致往复查议失误事机可以速安反侧实地方之幸臣等之幸臣不胜受　恩感激竭忠愿效之至<br />

                    <br>
                        <br />
○辞巡抚兼任举能自代疏　【七年正月初二日】<br />
<br />
嘉靖六年十二月初二日准本院咨节该吏部题奉圣旨王守仁暂令兼理巡抚两广等处地方写勑与他钦此钦遵外臣闻　命之余愈增惶惧窃念臣以迂疏多病之躯缪承总制四省军务之　命既已有不胜其任之忧矣方尔昼夜驱驰图其所以仰副　朝廷之重委者而尚未知所措今又加以巡抚之责岂其所能堪乎况两广地方比于他处尤繁且难蛮夷猺獞之巢宂处处而是攻刼抢掳之警报日日而有近年以来加之以师旅因之以饥馑郡县之凋敝日甚小民之困苦益深巡抚之任非得才力精强者重其事权渐其官阶而久其职任殆未可求效于岁月之间也盖非重其事权则不可以渐其官阶非渐其官阶则不可以久其职任非久其职任则凡所举动多苟且目前之计而不为日后久长之谋邀一时之虚名而或遗百年之实祸膏泽未洽于下而小民无爱戴感恋之诚德威未敷于远而蛮夷无信服归向之志此巡抚两广之任虽才能相继而治效之所以未究也切见致仕副都御史伍文定质性勇果识见明达往岁宁藩之变尝从臣起兵讨逆臣备知其能今年力未衰置之闲散诚有可惜若起而用之以为巡抚其于经畧之方抚绥之术必能不负所委及照刑部左侍郎梁材新升南赣副都御史汪鋐亦皆才能素着抑且旧在两广备谙土俗民情皆足以堪斯任乞　敕吏部于三人之中选择而使之臣之驽努多病俾得专意思田之役幸而了事容令照旧回还原籍调理非独巡抚得人地方有所倚赖而臣之不肖亦苟免于覆餗之诛矣<br />
<br />
○奏报田州思恩平复疏　【七年一月十三日】<br />
<br />
嘉靖七年正月二十七日据广西田州府目民卢苏陆豹黄笋胡喜邢相卢保罗王黄陈罗宽戴庆等连名具状为悔罪投降陈情乞　恩事投称先因本府上官岑猛与泗城州屡年互相雠杀获罪土司于嘉靖五年六月内致蒙奏请官兵征剿临境岑猛自思原无反叛情由意得招抚先自同道士钱一真及亲信家人迯躲归顺州界苏等俱各畏避四散迯入山林止有各处寄住客户千余躲避不及冐犯官军俱蒙杀剿目民人等俱不敢抵抗官军惟有陆绶不曾远遯当被擒渐其余韦好罗河等俱蒙官军陆续搜山杀死蓦于当年九月内归顺土官岑璋书报岑猛见在该州前月已将道士钱一真功次假作岑猛觧报军门尔可作急平定地方来迎尔主苏等听信遣人节送衣服槟榔等件岑璋一一收受言说岑猛不可轻易见人官府得知累我续于十月内岑璋又差人促令邀同王受招复乡村因见府治空虚乘便入城休息又遣迎岑猛岑璋回说尔今地方未定姑候来春我当发兵三十余营送尔主来且替尔防守苏等因此迯命屯聚以候岑猛并无叛心嘉靖六年正月有人传说岑猛于天泉岩内急病身死尸骨被岑璋烧毁金银尽被收获随遣人去归顺探问又被岑璋杀死苏等痛悔无由窃思官男岑邦彦先已齐村病故今闻岑猛又死无主可靠欲出投诉切见四方军马克斥声言务要尽剿又恐飞虫附火必损其身又蒙上司阴使王受图杀卢苏又使卢苏图杀王受反复难信投降无路日切苦痛今幸　朝廷宽赦　钦命总制天星体天行道按临在此神鬼信服苏等方敢舍命求生率领阖府目民男子大小人等共计四万余名口尽数投降伏乞闵念生灵草命赦死立功以赎前罪哀乞怜悯岑猛原无反叛情罪存其一脉俯顺夷情办纳粮差实为万幸等情并据思恩府头目王受苏关黄容卢平韦文明侣马黄留黄石陆宗覃鉴潘成等亦连名具状告同前事投称本府原系土官自改立流官开图立里土俗不便柰缘小人冥顽不谙汉法屡次攘乱不定受等同辞恳乞上司仍立目甲不意反致官府嗔怪近又蒙官兵征剿田州要将受等一槩诛灭必要穷追逐捕只得逃遯山林兼以八寨蛮子原以剽掠为生乘机假受姓名每每攻围城邑刼虏乡村虚名受祸受等即欲挺身投诉见得四方军马把截兼闻阴使卢苏图杀王受又使王受图杀卢苏反复难信以此连年抱苦控诉无由且受等颇知利害岂敢自速灭亡今幸　朝廷宽恩命总制天星按临在此神鬼信服受等方敢率领所部目民男女大小人等共三计万余名口舍命投降伏乞详情赦死以全草命更望俯顺夷情仍复目甲使得办纳粮差实为万幸等因各投诉到臣据此照得先于嘉靖六年七月初七日为地方事节奉　勑谕先该广西田州地方逆贼今猛为乱已令提督两广等官都御史姚镆等督兵进剿随该各官奏称岑猛父子悉已擒斩巢宂荡平捷音上闻已经降　敕奖励论功行赏续该各官复奏恶目卢苏倡乱复叛王受攻陷思恩及节据石金所奏前项地方卢苏王受结为死党互相依倚祸孽日深将来不可收拾又参称先后抚臣举措失当姚镆等攘夷无策轻信寡谋图田州已不可得并思恩胥复失之要得通行查究追夺兵部议奏以各官先后所论事宜意见不同且兵连两广调遣事干邻境地方必得重臣前去总制督同议处方得停当今特命尔提督两广及江西湖广等处地方军务星驰前去彼处即查前项夷情田州因何复判思恩因何失守督同姚镆等斟酌事势将各夷叛乱未形者可抚则抚反形已露者当剿即剿一应主客官军从宜调遣主副将官及三司等官悉听节制公同计议应设土官流官何者经久利便并先今抚镇等官有功有过分别大小轻重明白奏闻区处事体十分重大者具奏定夺朕以尔勋迹久着才望素隆特兹简任尔务以体国为心闻命就道竭忠尽力大展谋猷俾夷患殄除地方安靖以纾朕西南之忧仍湏深虑却顾事出万全一劳永逸以为广人久远之休毋得循例辞避以孤众望钦此钦遵随于九月内节该兵部咨为辞免重任乞　恩飬病事臣奏奉　圣旨卿识敏才高忠诚体国今两广多事方藉卿威望抚定地方用纾朕南顾之怀姚镆已致仕了卿宜星夜前去节制诸司调度军马抚剿贼寇安戢兵民勿再迟疑推诿以负朕望还差官铺马里赍文前去敦趣赴任行事该部知道钦此钦遵当即启行至十一月二十一日抵梧州莅任十二月内续准兵部咨为地方大计紧急用人事该礼部右侍郎方献夫奏节奉　圣旨方献夫所奏关系地方大计郑润朱麒与姚镆事同一体姚镆已着致仕郑润等因贼情未宁暂且留用今既这等说郑润取回代替的朕自简用朱麒应否去留着兵部会议并堪任更代的推举相应官两员来看田州应否设都御史在彼住札还着王守仁议处具奏定夺钦此备咨前来知会俱经钦遵外本月初五日进至平南县地方与都御史姚镆交代二十二等日太监郑润总兵官朱麒陆续各回梧州广州等处听候新任总兵太监交代去讫当臣公同廵按纪功御史石金右布政林富参政汪必东邹輗副使祝品林大辂佥事汪溱张邦信申惠吴天挺参将李璋沈希仪张经及旧任副总兵今闲住都指挥同知张佑并各见在军前用事等官会议得思恩田州之役兵连祸结两省荼毒已踰二年兵力尽于哨守民脂竭于转输官吏罢于奔走即今地方已如破坏之舟漂泊于颠风巨浪中覆溺之患汹汹在目不待智者而知之矣今若必欲穷兵雪愤以收前功未论其不克纵复克之亦有十患何者今　皇上方推至孝以治天下恻怛之仁覆被海宇惟恐一物不得其所虽一夫之狱犹虑有所亏枉　亲临断决况兹数万无辜之赤子而必欲穷搜极捕使之噍类不遗伤伐天地之和亏损好生之德其患一也屯兵十万日费千金自始事以来所费银米各已数十余万前岁之冬二酋复乱至今且余二年未尝与贼交一矢接一战而其费已若此今若复欲进兵以近计之亦湏数月省约其费亦湏银米各千余万计今梧州仓库所余银不满五万米不满一万矣兵连不息而财匮粮绝其患二也调集之兵远近数万屯戌日久人怀归思兼之水土不服而前岁之疫死者一二万人众情忧惑自顷以来疾病死者不可以数无日无之溃散迯亡追捕斩杀而不能禁其未见敌而已若此今复驱之锋镝之下必有土崩瓦解之势其患三也用兵以来两省之民男不得耕女不得织已余二年衣食之道日穷老稚转乎沟壑今春若复进兵又将废一年之耕百姓饥寒切身群起而为盗不逞之徒因而号召之其祸殆有甚于思田之乱者其忠四也论者皆以不诛二酋则无以威服土官是殆不然今所赖以诛二酋者乃皆土官之兵而在我曾无一旅可恃之卒又不能宣布　主上威德明示赏罚而徒以市井狙狯之谋相欺相诱计穷诈见益为彼所轻侮每一调发旗牌之官十余往反而彼犹骜然不出反挟此以肆其贪求纵其吞噬我方有赖于彼纵之而不敢问彼亦知我之不能彼禁也益狂诞而无所忌岑猛之僣妄亦由此等积渐成之是欲诛一二逃死之遗孽而飬成十数岑猛其患五也两广盗贼猺獞之巢宂动以数千百计军卫有司营堡关隘之兵时尝召募增补然且不敷今复尽取而聚之思田之一隅山猺海寇乘间窃发遂至无可捍御近益窥我空虚出掠愈频为患愈肆今若复闻进兵彼知事未易息远近相煽蠭起我兵势难中辍救之不能弃之不可其为惨毒可忧尤有甚于饥寒之民其患六也军旅一动馈运之夫骑征之马各以千计每夫一名顾直一两马一匹四两马之死者则又追偿其主之直是皆取办于南宁诸属县百姓连年兵疫困苦已极而复重之以此其不亡而为盗者则亦沟中之瘠矣其患七也两省土官于岑猛之灭已各怀唇齿之疑其各州土目于苏受之讨又皆有狐兔之憾是以迟疑观望莫肯効力所凭恃者独湖兵耳然前岁之疫湖兵死者过半其间固多借倩而来兵回之日死者之家例有偿命银两总其所费亦以万数今兹复调踣蝢道途不得顾其家室亦已三年劳苦怨郁潜迯而归者相望于道诛之不能止因一隅之小愤而重失三省土人之心其间伏忧隐祸殆难尽言其患八也田州外悍交址内屏各郡其间深山绝谷又皆猺獞之所盘据若必尽诛其人异时虽欲改土设流亦已无民可守非独自撤藩篱势有不可抑亦藉膏腴之田以资猺獞而为边夷拓土开疆其患九也既以兵克必以兵守岁岁调发劳费无已秦时胜广之乱实兴于闾左之戌且一失制驭变乱随生反复相寻祸将焉极其患十也故为今日之举莫善于罢兵而行抚抚之有十善活数万无辜之死命以明昭　皇上好生之仁同符虞舜有苗之征使远夷荒服无不感恩怀德培　国家元气以贻燕翼之谋其善一也息财省费得节缩嬴余以备他虞百姓无椎脂刻髓之苦其善二也久戌之兵得遂其思归之愿而免于疾病死亡脱锋镝之惨无土崩瓦解之患其善三也又得及时耕种不费农作虽在困穷之际然皆获顾其家室亦各渐大回生之望不致转徙自弃而为盗其善四也罢散土官之兵各归守其境土使知　朝廷自有神武不杀之威而无所恃赖于彼阴消其桀骜之气而沮慑其僣妄之心反侧之奸自息其善五也远近之兵各归旧守穷边沿海咸得修复其备御盗贼有所惮而不敢肆城廓乡村免于惊扰刼掠无虚内事外顾此失彼之患其善六也息馈运之劳省夫马之役贫民解于倒悬得以稍稍苏复起呻吟于沟壑之中其善七也土民释兔死狐悲之憾土官无唇亡齿寒之危湖兵遂全师早归之愿莫不安心定志涵育深仁而感慕德化其善八也思田遗民得还旧土招集散亡复其家室因其土俗仍置酋长彼将各保其境土而人自为守内制猺獞外防边夷中土得以安枕无事其善九也土民既皆诚心悦服不湏复以兵守省调发之费岁以数千官军免踣蝢道途之苦居民无往来骚屑之患商旅通行农安其业近悦远来　德威覃被其善十也夫进兵行剿之患既如彼罢兵行抚之善复如此然而当事之人乃犹往往利于进兵者其间又有二幸四毁焉下之人幸有数级之获以要将来之赏上之人幸成一时之捷以盖前日之愆是谓二幸始谋请兵而终鲜成效则有轻举妄动之毁顿兵竭饷而得不偿失则有浪费财力之毁聚数万之众而竟无一战之克则有退缩畏避之毁循土夷之情而拂士夫之议则有形迹嫌疑之毁是谓四毁二幸蔽于其中而四毁惕于其外是以宁犯十患而不顾弃十善而不为夫人臣之事君也杀其身而苟顺于国灭其族而有禆于上皆甘心焉岂以侥幸之私毁誉之末而足以挠乱其志者今日之抚利害较然事在必行断无可疑者矣于是众皆以为然二十六日臣至南宁府乃下令尽撤调集防守之兵数日之内解散而归者数万有余湖兵数千道阻且远不易即归仍使分留南宁宾州觧甲休养待间而发初卢苏王受等闻臣奉　命前来查勘始知　朝廷亦无必杀之意皆有投生之念日夜悬望惟恐臣至之不速已而闻太监总兵等官复皆相继　召还至是又见防守之兵尽撤其投生之念益坚乃遣其投目黄富等十余人于正月初七日先赴军门诉告愿得扫境投生惟乞宥免一死臣等谕以　朝廷之意正恐尔等有所亏枉故特遣大臣前来查勘开尔等更生之路尔等果能诚心投顺决当贷尔之死因复开陈　朝廷威德备写纸牌使各持归省谕卢苏王受等大意以为岑猛父子纵无叛逆之谋即其凶残酷暴慢上虐下自有可诛之罪今其父子党与俱已伏其辜尔等原非有名恶目本无大罪至于部下数万之众尤为无辜今因尔等阻兵负险致令数万无辜之民破家失业父母死亡妻子离散奔迯困苦已将两年又上烦　朝廷兴师命将劳扰三省之民尔等之罪固已日深但念尔等所以阻兵负险者亦无他意不过畏罪迯死苟为自全之计其情亦有可悯方今　圣上推至孝之仁以子爱黎元惟恐一物不得其所虽一夫之狱尚恐或有亏柱　亲临断决何况尔等数万之命岂肯轻意剿杀故今特遣大臣前来查勘开尔更生之路非独救此数万无辜之民亦使尔等得以改恶从善舍死投生牌至尔等部下兵夫即可觧散各归复业安生尔等实时出来投到决当宥尔之死全尔身家若迟疑观望则天讨遂行后悔无及限尔二十日内尔若不至是　朝廷必欲开尔生路而尔必欲自求死路进兵杀尔亦可以无憾矣苏受等得牌皆罗拜踊跃欢声雷动当即撤守备具衣粮尽率其众扫境来归本月二十六日俱至南宁府城下分屯为四营明日苏受等皆囚首自缚各与其头目数百人赴军门投见号哀控诉各具投状告称前情乞免一死愿得竭力报效臣等看得苏受等所诉情节亦与臣等前后所闻所访大畧相同其间虽有饰说亦多真情良可哀悯因复照前牌谕所称谕以　朝廷恩德以为　朝廷既已赦尔等之死许尔投降宁肯诱尔至此又复杀尔亏失信义尔之一死决当宥尔矣尔可勿复忧疑但尔苏受二人拥众负险虽由畏死然此一方为尔之故骚扰二年有余至上烦　九重之虑下疲三省之民若不畧示责罚亦何以舒泄军民之愤于是下卢苏王受于军门各杖之一百众皆合辞扣首为之请命乃解其缚谕以今日宥尔一死者是　朝廷天地好生之仁杖尔一百者乃我等人臣执法之义于是众皆扣首悦服臣亦随至其营抚定余众皆莫不感泣欢呼皆谓　朝廷如此再生之恩我等誓以死报及据状末告乞怜悯岑猛原无反叛情罪存其一脉俯顺夷情办纳粮差一节自臣奉　命而来沿途询诸商贾行旅访诸士夫军民莫不以为宜从夷俗仍立上官庶可永久无变不然反复之患终恐不免及臣至此又公同大小各官审度事势屡经酌量议处亦皆以为治夷之道宜顺其情臣于先次谢　恩本内已经畧具奏　闻至是因其控告哀切当即遵照　敕谕便宜事理许以其情奏请且谕以　朝廷之意无非欲生全尔等尔等但要诚心向化改恶从善竭忠报　国勿虑　朝廷不能顺尔之情于是又皆感泣欢呼皆谓　朝廷如此再生之恩我等誓以死报且乞即愿杀贼立功以赎前罪臣因谕以　朝廷之意惟愿生全尔等今尔方来投生岂忍又驱之兵刃之下尔等逃窜日久家业破荡且宜速归完尔家室及时耕种修复生理至于各处盗贼军门自有区处不湏尔等剿除待尔家事稍定徐当调发尔等于是又皆感泣欢呼皆谓　朝廷如此再生之恩我等誓以死报臣于是遂委右布政林富旧任总兵官张佑分投省谕安插其众俱于二月初八日督令各归复业去讫地方之事幸遂平定皆　皇上至孝达顺之德威格上下神武不杀之威震慑鬼神风行于庙堂之上而草偃于百蛮之表是以班师不待七旬而顽夷即尔来格不折一矢不戮一卒而全活数万生灵是所谓绥之斯来动之斯和者也臣以蹇劣缪承任使仰赖　鸿休得免罪责快覩　盛明岂胜庆幸除将设立土官及地方一应经久事宜遵照　敕旨公同各官再行议处另行具奏外缘系奏报平复地方事理为此具本专差冠带舍人王洪亲赍谨具题　知<br />

                    <br>
                        <br />
○地方紧急用人疏　【七年二月二十五日】<br />
<br />
先该礼部右侍郎方献夫奏前事节奉　圣旨田州应否设都御史在彼住札还着王守仁议处具奏定夺钦此兵部备咨前来知会除钦遵外随于今年正月二十七日该思恩田州二府土日卢苏王受等各率众数万自缚归降该臣遵照　敕谕事理悉已抚定当遣广西右布政林富旧任副总兵张佑分投督领各夷各归原土复业安生已经具本奏报外照得思恩田州连年兵火杀戮之余官府民居悉己烧毁破荡虽蔀屋寻丈之庐亦遭翻穵发掘曾无完土荒村僻坞不遗片瓦尺椽伤心惨目诚不忍见各夷近已诚心投服毁弃兵戈卖刀买牛见已各事田作自后反侧之患以臣料之或已可免但其风景凄戚生意萧条忧惶困苦之余无以自存非得老成宽厚之人抚恤绥柔之臣等见其悲惨无聊之状诚亦未忍一旦弃去而不顾况思田去梧州军门水路一月之程一时照料有所不及近又与各官议欲与田州建立流官府治以制御土官修复城池廨宇等项必湏劳民动众自非素得夷情者为之经理区画各夷雕弊之余岂复堪此骚屑况议设知府等官皆未曾到一应事务莫有任其责者看得右布政林富慈祥恺悌识达行坚素立信义见在思田地方安插各夷合无准如方献夫所奏将林富量改宪职仍听臣等节制暂于思田地方往来住札抚循缉理其于事理亦甚相应臣又看得思田地方原系蛮夷猺獞之区不可治以中土礼法虽流官之设尚且不可又况常设重臣住札其地岂其所堪则其供馈之费送迎之劳必且重贻地方异日之扰斯亦不可不预言之者合无将本官廪给口粮一应合用之费及往来夫马一应合用之人俱于南宁府卫取办银两于库贮军饷内支给一不以干思田之人俟一年之后各夷生理渐复府治城廓廨宇渐以完备则将林富量移别处任用而思田止存知府理治或设兵备官一员于宾州住札或就以南宁兵备兼理不时往来抚循如此则目前既可以得抚定绥柔之益而日后又可以免困蝢烦劳之扰臣之愚见所议如此惟复别有定夺均乞　圣明裁处<br />
<br />
○地方急缺官员疏　【七年二月十八日】<br />
<br />
先据广西副总兵李璋呈前事看得柳庆地方新任参将王继善近因病故地方盗贼生发不可一日缺官乞暂委相应官一员前去代理等因到臣该臣看得柳庆地方近因思田用兵不息猺贼乘间出掠参将王继善既已病故而该道守廵兵备等官又以思田之役皆在军门督饷督哨地方重寄委无一官之托为照参将沈希仪虽系专设田州住札官员然田州之事臣与各官见驻南宁自可分理本官旧在柳庆夷情土俗备能谙悉而谋勇才能足当一面求可委用无踰本官者该臣遵照钦奉　勑谕便宜事理就行暂委本官前去管理参将行事听候奏请外近该思恩田州土目卢苏王受等率众归降该臣行委右布政林富闲住副总兵张佑分投督领各夷各归原土复业安生今各夷见已卖刀买牛争事农作度其事势将来或可以无反侧之患则前项驻札参将似亦可以无设但今议于田州修复流官府治以控制土官则城廓廨宇之役未免劳民动众疮痍大病之后各夷岂复堪此臣等议调腹里安靖地方官军打手之属约二千名隐然有屯戌之形而实以备修建之役庶几工可速就而又得免于起夫之扰然非统驭得人则于各夷或亦未免有所惊疑除布政林富已另行议奏外看得闲住总兵张佑才识通敏计虑周悉将畧堪折冲之任文事兼抚绥之长今又见在思田地方安插各夷皆能得其欢心乞　敕兵部俯从臣议将张佑复其旧职暂委督令前项各兵经理修建之役仍令与布政林富更互往来于思田之间省谕安抚诸夷其合用廪给夫马之类悉照议处林富事例于南宁府卫取办俟一二年后各夷生理尽复府治城郭廨宇悉已完备则将张佑量改他处任用而田州止存知府理治仍乞将沈希仪或就改注柳庆地方守备惟复别有定夺均乞　圣明裁处<br />
<br />
○处置平复地方以图久安疏　【七年四月初六日】<br />
<br />
臣闻传说之告高宗曰明王奉若天道建邦设都树后王君公承以大夫师长不惟逸豫惟以乱民今天下郡县之设乃有大小繁简之别中土边方之殊流官土袭之不同者岂故为是多端哉盖亦因其广谷大川风土之异气人生其间刚柔缓急之异禀服食器用好恶习尚之异类是以顺其情不违其俗循其故不易其宜要在使人各得其所固亦惟以乱民而已矣臣以迂庸缪膺重合勘处兵事于兹上节该钦奉　勑谕谓可抚则抚当剿即剿是　陛下之心惟在于除患安民未尝有所意必也又节该钦奉　勑谕谓贼平之后公同议处应设土官流官何者经久利便是　陛下之心惟在于安民息乱未尝有所意必也始者思田梗化既举兵而加诛矣因其悔罪来投遂复宥而释之固亦莫非仰体　陛下不嗜杀人之心惓惓忧悯赤子之无辜也然而今之议者或以为流官之设中土之制也已设流官而复去之则嫌于失中土之制土官之设蛮夷之俗也已去土官而复设之则嫌于从蛮夷之俗二者将不能迯于物议其何以能建事而底绩乎是皆不然夫流官设而夷民因以骚乱仁人君子亦安忍宁使斯民之骚乱而必于流官之设者土官去而夷民服何苦而必土官乎夫惟土官一去而夷民因以背叛仁人君子亦安忍宁使斯民之背叛而必于土官之去者是皆虞目前之毁誉避日后之形迹苟为周身之虑而不为　国家思久长之图者也其亦安能仰窥　陛下如天之仁固平平荡荡无偏无党惟以乱民为心乎臣于思恩田州平复之后即已仰遵　圣谕公同总镇镇廵副参三司等官太监张赐御史石金等议应设流官土官何者经久利便不得苟有嫌疑避忌而心有不尽谋有不忠乃皆以为宜仍土官以顺其情分土目以散其党设流官以制其势盖蛮夷之性譬犹禽兽麋鹿必欲制以中土之郡县而绳之以流官之法是羣麋鹿于堂室之中而欲其驯扰帖服终必触樽俎翻几席狂跳而骇掷矣故必放之闲旷之区以顺适其犷野之性今所以仍土官之旧者是顺适其犷野之性也然一惟土官之为而不思有以散其党与制其猖獗是纵麋鹿于田野之中而无有乎墙墉之限豮牙童梏之道终必长奔直窜而无以维絷之矣今所以分立土目者是墙墉之限豮牙童梏之道也然分立土目而终无连属纲维于其间是畜麋鹿于苑囿而无守视之人以时修其墙墉禁其羣触终将踰壃远逝而不知践禾稼决藩篱而莫之省矣今所以特设流官者是守视苑囿之人也议既佥同臣犹以为土夷之心未必尽得而穷山僻壤或有隐情也则亦安能保其必行乎则又备历田州思恩之境按行其村落而经理其城堡因而以其所以处之之道询诸其目长率皆以为善又以诣诸其父老子弟又皆以为善又以询诸其顽钝无耻厮役下贱之徒则又亦皆以为善然后信其可以久行而庶或幸免于他日之戮也矣夫然后敢具本以请亦恃　圣明在上洞见万里而无微不烛故臣得以信其愚忠不复有所顾忌然犹反复其辞而更互其说者非敢有虞于陛下不能亮臣之愚良以今之士人率多执已见而倡臆说亦足以摇众心而偾成事故臣不避颊舌之腾者亦欲因是以晓之也烦渎　圣听臣不胜战栗惶惧之至缘系处置平复地方以图久安长治事理未敢擅便为此开坐具本请　旨<br />
<br />
计开<br />
<br />
一特设流官知府以制土官之势臣等议得思田初服　朝廷威德方新今虽仍设土官数年之间决知可无反侧之虑但十余年后其众日聚其力日强则其志日广亦将渐有纵肆并兼之患故必特设流官知府以节制之其御之之道则虽不治以中土之经界而纳其岁办租税之入使之知有所归効虽不莅以中土之等威而操其袭授调发之权使之知有所统摄虽不绳以中土之礼教而制其朝会贡献之期使之知有所尊奉虽不严以中土之法禁而申其冤抑不平之鸣使之知有所赴诉因其岁时伏腊之请庆贺参谒之来而宣其间隔之情通其上下之义矜其不能教其不逮寓警戒于温恤之中消倔强于涵濡之内使之日驭月习忽不自知其为善良之归盖含洪坦易以顺其俗而委曲调停以制其乱此今日知府之设所以异于昔日之流官而为久安长治之策也臣等看得田州故地宽衍平矌堪以建设流官衙门但其冲射凶恶居民弗宁今拟因其城壃略加改创修理备立应设衙门地僻事简官不必备环府之田二甲皆以属之府官府官既无民事案牍之扰终岁可以专力于农为之辟其荒芜备其旱潦通其沟洫丁力不足则听其募人耕种官给牛具种子岁收其入三分之一以廪官吏而其余以食佃人城之内外渐置佃人庐舍而岁益增募招徕以充实之田州旧有商课仍许设于河下薄取其税以资祭祀宾旅柴薪马夫之给凡流官之所湏者<br />
<br />
一不以及于土夷如此则虽草创之地而三四年后亦可以渐为富庶之乡若其经营之始则且湏仰给于南宁府库逮其城郭府治完备事体大定然后总会其土夷之所输公田之所入商税之所积每岁若干而官吏之所需者每岁若干斟酌通融立为经久之计又必上司之制用者务从宽假无太苛削官吏其土者得以优裕展布无局促牵制之繁此又体悉远臣绥柔荒服之道也至于思恩旧已设有流官但因开图立里绳以郡县之法是以其民遂乱今宜照旧仍设流官知府听其土目各以土俗自治而其连属制御之道悉如臣等前之所议庶可经久无患均乞　圣明裁处<br />
<br />
一仍立土官知州以顺土夷之情臣等议得岑氏世有田州其系恋之私恩久结于人心今岑猛虽诛各夷无贤愚老少莫不悲怆怀思愿得复立其后故苏受之变翕然蠭起不约而同自官府论之则皆以为苗顽逆命之徒在各夷言之则皆自以为婴臼存孤之义故自兵兴以来远近军民往往亦有哀怜其志而反不直官府之为者况各夷告称其先世岑伯颜者尝钦奉　太祖高皇帝勑旨岑黄二姓五百年忠孝之家礼部好生看他着江夏侯获送岑伯颜为田州府土官知府职事传授子孙代代相继承袭钦此钦遵其后如岑永通岑祥岑绍岑鉴岑镛岑漙皆尝着征讨之绩有保障之功猛之暴虐骚纵罪虽可戮而往岁姚源之役近年刘召之剿亦皆间关奔走勤劳在人各夷告称官兵未进之先猛尚遣人奉　表朝贺贡献又遣人赍本赴　京控诉官兵将进之时猛遂率众远遯未尝敢有抗拒以此言之其无反叛之谋踪迹颇明今欲仍设土官以顺各夷之情而若非岑氏之后彼亦终有未服故今日土官之立必湏岑氏子孙而后可臣等看得田州府城之外西北一隅地形平坦堪以居民议以其地降为田州而于旧属四十八甲之内割其八甲以属之听以其土俗自治立岑猛之子一人始授以署州事吏目三年之后地方宁靖効有勤劳则授以判官六年之后地方宁靖効有勤劳则授以为同知九年之后地方宁靖効有勤劳则授以为知州使承岑氏之祀而隶之流官知府其制御之道则悉如臣等前之所议如此则　朝廷于讨猛之罪记猛之劳追录其先世之忠俯顺其下民之望者兼得之矣昔文武之政罪人不孥兴灭继绝而天下之民归心远近蛮夷见　朝廷之所以处岑氏者若此莫不曰猛肆其恶而举兵加诛法之正也明其非叛而不及其拏仁之至也录其先忠而不绝其祀德之厚也不利其土而复与其民义之尽也矜其冥顽而曲加生全恩之极也即此一举而四方之土官莫不畏威怀德心悦诚服信义昭布而蛮夷自此大定矣此今日知州之设所以异于昔日之土官而为久安长治之策也臣等又看得岑猛之子存者二人其长者为岑邦佐其幼者为岑邦相邦佐自幼出继武靖州为知州前者徒以诛猛之故有司奏请安置于漳州然被实无可革之罪今日田州之立无有宜于邦佐者但武靖当猺贼之冲而邦佐素得其民心其才足能制御迩者武靖之民以盗贼焻炽州民无主之故往往来告愿得复还邦佐为知州以保障地方臣等方欲为之上请如若更一人诸夷未必肯服莫若仍以邦佐归之武靖而立邦相于田州用其强立有能者于折冲捍御之所而存其幼弱未立者于安守宗祀之区庶为两得其宜至于思恩则岑浚之后已绝自不必复有土官之设矣圴乞　圣明裁处<br />
<br />
一分设土官巡检以散各夷之党臣等议得土官知州既立若仍以各土目之兵尽属于知州则其势并力众骄恣易生数年之后必有报雠复怨吞弱暴寡之事则土官之患犹如故也且土目既属于土官而操其生杀予夺之权则彼但惟土官之是从宁复知有流官知府者则流官知府虽欲行其控御节制之道施其绥怀抚恤之仁亦无因而与各土目者相接矣故臣等议以旧属八甲割以立州之外其余四十甲者每三甲或二甲立以为<br />
<br />
一廵检司而属之流官知府每司立土廵检一员以土目之素为众所信服者为之而听其各以土俗自治其始授以署廵检司事土目三年之后而地方宁靖効有勤劳则授以冠带六年之后而地方宁靖効有勤劳则授以为土廵检其粮税之入则径纳于流官知府而不必转输于州之土官以省其费其军马之出亦径调于流官知府而不必转发于州之土官以重其劳其官职土地各得以传诸子孙则人人知自爱惜而不敢轻犯法其袭授予夺皆必经由于知府则人人知所依附而不敢辄携贰势分难合息朋奸济虐之谋地小易制绝恃众跋扈之患如此则土官既无羽翼爪牙之助而不敢纵肆于为恶土目各有土地人民之保而不敢党比以为乱此今日廵检之设所以异于昔日之土目而为久安长治之策也至于思恩事体悉与田州无异亦宜割其目甲分立以为土巡检司听其以土俗自治而属之流官知府其办纳兵粮与连属制御之道一如田州则流官之设既不失　朝廷之旧巡司之立又足以散土夷之党而土俗之治复可以顺远人之情一举而两得矣均乞　圣明裁处<br />
<br />
一田州既改流官亦宜更其府名初岑猛之将变忽有石自田州江心浮出倾卧岸侧其时民间有田石倾田州兵田石平田州宁之谣猛甚恶之禁人勿言密起百余人夜平其石旦即复倾如是者屡屡已而果有兵变今年二月卢苏等既来投顺归视其石则已平矣皆其喜异传以为祥臣至田州亲视其石闻土人之言如此民间多取田宁二字私拟其名臣等欲乞　朝廷遂以此意命之虽非大义所关亦足以新耳目而定人心之一端也其该府所设官员臣等拟于知府之外佐贰则同知或通判一员首领则经历知事各一员吏胥畧具而已今见在者已有通判张华知事林光甫照磨李世亨其知府亦已选有一员陈能然至今尚未到任臣尝访询其故咸谓陈能原奉　朝旨升广西布政司右参政管田州府事又赐之　勑旨以重其权吏部奏有　钦依令其先赴该司到任然后往莅田州该司左布政严纮谓其既掌府事即系属官不得于该司到任陈能遂竟还原籍至今亦不复来参照严纮妄自尊大但知立上司之体势而辄敢慢视　敕旨蔑废部移固已深为可罪陈能则褊狭使气徒欲申一己之小愤而遂尔委　朝命于草莱弃职任如敝屣使为人臣者而皆若是则地方之责焉所寄托而　朝廷威令何以复行乎臣等所访如此但未委虚的乞将二人通行提究重加惩戒以警将来臣观陈能气性悻悻若此亦非可使以绥柔新附之民者看得广东化州知州林宽旧任南康通判翦缉义安诸贼甚得调理且其才识诵敏干办勤励臣时廵抚江西深知其有可用近因田州改建府治修复城垣地方无官可任已经行文委令经理其事即若升以该府同知而使之久于其职其所建立必有可观迨其累有成绩遂擢以为知府使终身其地彼亦欣然过望必且乐为不倦为益地方决知不少矣大抵田州之乱起于搜剔太甚今其归附皆出诚心原非以兵力强取而得者故不过为振厉驾抑急其机防反足生变但与之休养生息略施控御其间可矣夫走狗逐兔而捕鼠以狸人之才器各有所宜也伏乞　圣明采择<br />

                    <br>
                        <br />
一思恩府设立流官亦宜如田州之数其知府一员吴期英若见在但已屡有奔逃之辱难以复临其下然未有可去之罪且宜改用于他所姑使之自効可矣看得柳州府同知桂鏊督饷宾州思恩之人闻其行事颇知信向近以修复思恩府治委之经理其所谋猷虽未见有大过于人然皆平实详审不为浮饰似于思恩之人为宜苟未能灼知超然卓异之才举而用之以一新政化则得如鏊者器而使之姑且修弊补罅休劳息困以与久疲之民相安于无事当亦能有所济也乞　勑吏部再加裁酌而改用之<br />
<br />
一田州各甲今拟分设为九土廵检司其思恩各城头今拟分设为九土廵检司各立土目之素为众所信服者管之其连属之制升授之差俱已备有前议但各甲城头既已分析若无人管理复恐或生弊端臣等遵照　勑谕便宜事理已先行牌仰各头目暂目各照分掌管办纳兵粮候奏请命下然后钦遵施行<br />
<br />
一田州凌时甲完冠砦陶甲腮水源坤官位甲旧朔勒甲兼州子半甲共四甲半拟立为凌时土廵检司拟以土目龙寄管之缘龙寄先来投顺故分甲比众独多<br />
<br />
一田州砦马甲略罗博温甲共三甲拟立为砦马土廵检司拟以土目卢苏管之<br />
<br />
一田州大田子甲那带甲锦养甲共三甲拟立为大田土廵检司拟以土目黄富管之<br />
<br />
一田州万洞甲周甲共二甲拟立为万洞土廵检司拟以土目陆豹管之<br />
<br />
一田州阳院右邓甲控讲水册槐并畔甲共二甲拟立为阳院土廵检司拟以土月林盛管之<br />
<br />
一田州思郎那召甲舍甲共二甲拟立为思郎土廵检司拟以土目胡喜管之<br />
<br />
一田州累彩甲子轩忧甲笃忻下甲共二甲拟立为累彩土廵检司拟以土目卢凤管之<br />
<br />
一田州怕何甲速甲共二甲拟为怕何土廵检司拟以土目罗玉管之<br />
<br />
一田州武龙甲里定甲共二甲拟立为武龙廵检司拟以土目黄笋管之<br />
<br />
一田州栱甲白石甲共二甲拟立为栱甲土廵检司拟以土目邢相管之<br />
<br />
一田州床甲砦例甲共二甲拟立为床甲土廵检司拟以土目卢保管之<br />
<br />
一田州婪凤甲工尧降甲共二甲拟立为婪凤土廵检司拟以土目黄陈管之<br />
<br />
一田州下隆甲周甲共二甲拟立为下隆土廵检司拟以土目黄对管之<br />
<br />
一田州县甲环甫蛙可甲共二甲拟立为县甲土廵检司拟以土目罗宽管之<br />
<br />
一田州篆甲炼甲共二甲拟立为篆甲土廵检司拟以土目黄莱管之<br />
<br />
一田州砦桑甲义宁江那半甲共一甲半拟立为砦桑土廵检司拟以土目戴德管之<br />
<br />
一田州思幼东平夫棒甲尽甲子半甲共一甲半拟立为思幼土廵检司拟以土目杨赵管之<br />
<br />
一田州侯周怕丰甲一甲拟立为侯周土廵检司拟以土目戴庆管之<br />
<br />
一思恩兴隆七城头兼都阳十城头拟立为土廵检司拟以土目韦贵管之缘韦贵先来向官故授地比众独多<br />
<br />
一思恩白山七城头兼丹良十城头拟立为白山土廵检司拟以土目王受管之<br />
<br />
一思恩定罗十二城头拟立为定罗土廵检司拟以土目徐五管之<br />
<br />
一思恩安定六城头拟立为安定土廵检司拟以土目潘良管之<br />
<br />
一思恩古零通感那学下半四堡四城头拟立为古零土廵检司拟以上目覃益管之<br />
<br />
一思恩旧城十一城头拟立旧城土廵检司拟以上目黄石管之<br />
<br />
一思恩那马十六城头拟立为那马土廵检司拟以土目苏关管之<br />
<br />
一思恩下旺一城头拟立为下旺土廵检司拟以土目韦文明管之<br />
<br />
一思恩都阳中团一城头拟立为都阳土廵检司拟以土目王留管之<br />
<br />
右各目之内惟田州之龙寄思恩之韦贵徐五事体于各目不同而韦贵又与徐五龙寄稍异盖韦贵于事变之始即来投顺官府又尝効有勤劳宜不待三年而即与之以实授土廵检以旌其功徐五亦随韦贵投顺而効劳不及龙寄虽无功劳而投顺在一年之前二人者宜次韦贵不待三年而即与之以冠带三年而即与之以实授土廵检如此则功罪之大小投顺之先后皆有差等而劝惩之道着矣或又以卢苏王受不当与各土目并立者臣等又以为不然方其率众为乱则苏受者固所谓罪之魁矣及其率众来降则苏受者又所谓功之首也况二府目民又皆素服二人今若立各土目而二人不与非但二人者未能帖然于众目之下众目固亦未敢安然而处其上非所以为定乱息争之道也故臣等仍议以卢苏王受为众目之首庶几事体稳帖而人心允服矣<br />
<br />
一田州思恩各官目人等见监家属男妇初拟解京今各目人等既已投顺则其家属男妇相应给还领飬均乞　圣明裁允<br />
<br />
一田州新服用夏蛮夷宜有学校但疮痍逃窜之余尚无受廛之民焉有入学之士况斋膳廪饩俱无所出即欲建学亦为徒劳然风化之原终不可缓臣等议欲于附近府州县学教官之内令提学官选委一员暂领田州学事听各学生徒之愿改田州府学及各处儒生之愿来田州附籍入学者皆令寄名其间所委教官时至其地相与讲肄游息或于民间兴起孝弟或倡远近举行乡约随事开引渐为之兆俟休养生息一二年后流移尽归商旅凑集民居已觉既庶财力渐有可为则如学校及阴阳医学之类典制之所宜备者皆听该府官以次举行上请然后为之设官定制如此则施为有渐而民不知扰似亦招来填实之道鼓舞作新之机也均乞　圣明裁处<br />
<br />
一思田去梧州水陆一月之程军门隔远难于控驭调度廉之府治虽立而规制未成流官虽设而职守未定且疮痍未复人心忧惶湏得重臣抚理臣等已经具　题乞将右布政林富量升宪职存留旧任副总兵张佑使之更迭往来于二府地方绥缉经理仍乞　赐以便益　勑书将南宁宾州等府卫州县及东兰南丹泗城那地都康向武等土官衙门俱听林富等节制臣等所议地方经久事宜候奏请　命下之日悉以委之林富等使之钦遵以次施行庶几事无隳堕而功可责成矣<br />
<br />
阳明先生别录卷之六<br />
<br />
●阳明先生别录卷之七<br />
<br />
奏疏七<br />
<br />
◆奏疏七<br />
<br />
征剿稔恶猺贼疏<br />
<br />
举能抚治疏<br />
<br />
边方缺官荐才赞理疏<br />
<br />
八寨断藤峡捷音疏<br />
<br />
处置八寨断藤峡以图永安疏<br />
<br />
查明岑邦相疏<br />
<br />
奖励赏赉谢恩疏<br />
<br />
乞恩暂容回籍就医养病疏<br />
<br />
○征剿稔恶猺贼疏　【七年四月十五日】<br />
<br />
据留抚田州思恩等处地方广西布政司右布政林富原任副总兵都指挥同知张佑等会呈前事开称田州思恩平复居民悉已各安生理土夷亦皆各事农耕地方实已万幸但惟八寨猺贼积年千百成徒流刼州县乡村杀害良民虏掠子女生口财物岁无虚月月无虚旬民遭荼毒冤苦屡经奏告乞要分兵剿灭者已不知几百十番为因地方多事若要进兵未免重为民困是以官府隐忍抚谕冀其悔罪改过而彼乃悍然不顾愈加凶横出刼益频盖缘此贼有众数万盘据山谷凭恃险阻南通交趾等夷西接云贵诸蛮东北与断藤半肠仙台花相风门佛子及柳庆府江古田诸处猺贼回旋连络延袤周遭二千余里东掠西窜南摽北突近因思田扰攘各贼乘机出攻州县乡村远近相煽几为地方大变仰赖　朝廷威令传播苟幸未动缘此猺贼之与居民势不两立若猺贼不除则居民决无安生之理乞要乘此军威速加征剿庶不贻患地方缘由呈乞照详施行等因据此行间随据左江道守廵守备等官左参议汪必东佥事吴天挺参将张经等会呈为请兵征剿积年穷凶极恶猺贼以除民患事开称断藤峡牛肠六寺磨刀等处猺贼上连八寨诸蛮下通白竹古陶罗凤仙台花相风门佛子等峒各贼累年攻刼郡县乡村杀人放火掳掠子女财畜民遭荼毒迯窜死亡抛弃田业居民日少村落日空延袤千百里内皆已变为盗贼之区各处被害军民累奏请兵诛剿为田地方多事兵力不敷官府隐忍招抚期暂少息而各贼愈肆猖獗近因思田用兵遂与八寨及白竹古陶罗凤等贼乘势朋比连结杀虏抢刼月无虚旬扇惑猺动将成大变仰赖　神武传播幸未举发近幸思田之诸夷感慕　圣化悉已自縳归降远近向服各山猺獞亦皆出来投抚请给告示愿求自新从此不敢为恶虽其诚伪未可逆料然皆尚有畏惧之心独此断藤各巢逆贼自知罪在不赦恃险如故截路刼村畧无忌惮若不乘此军威进兵剿灭将来祸患焉有纪极缘由会案呈详到臣照得臣近因思田之役奉　命前来驻军南宁府地方与八寨猺贼相去六日之程　朝廷德威宣布虽外国远夷皆知震慑向慕输情纳欵而此猺贼独敢拥众千百四出刼掠武缘等处乡村杀人放火畧无忌惮此臣所亲知即此焻炽桀骜平时抑又可知及照牛肠六寺磨刀古竹古陶罗凤仙台花相风门佛子等巢稔恶各贼自弘治正德以来至于今日二三十年之间节该桂平等县被害人户李子太等前后控奏乞行剿除民害不下数十余次皆有部咨行令勘议计剿若不及今讨伐其为地方之患终无抵极诚有如各官所呈者况臣驻札南宁小民纷然诉告请兵急救荼毒皆谓朝不谋夕各贼之恶委已数穷贯满神怒人怨难复逋诛即欲会案奏请俟　命下之日行事切恐声迹昭彰反致冲突奔窜则虽调十数万之众以一二年为期亦未易平荡了事照得臣节该钦奉　勑谕但遇贼寇生发即便相机可抚则抚可捕则捕钦此钦遵为照思田变乱之时该前都御史等官姚镆等奏调湖广永保二司土兵前来南宁等处听用近幸地方悉已平靖各兵正在班师放回之际归途所经正与各贼巢宂相去不远况思田二府新附土目卢苏王受等感激　朝廷生全之恩屡乞杀贼报効俱合遵奉　勑谕事理除一面量调官军协同前项各兵行委左江道守廵参将等官监统永保二司宣慰官男领各头目土兵人等分道进剿牛肠六寺仙台花相等贼并行留抚思田布政及右江分廵兵备守备等官监统思田土目兵夫分道进剿八寨等贼所获功次俱仰该道分廵兵备官收觧纪功御史纪验造册奏报及行总镇太监张赐密切公同行事并密行镇巡等官知会外缘系征剿积年稔恶猺贼以除民患以安地方事理为此具本题　知<br />
<br />
○举能抚治疏　【七年正月二十五日】<br />
<br />
案照先该礼部右侍郎方献夫奏前事节奉　圣旨田州应否设都御史在彼住札还着王守仁议处具奏定夺钦此兵部备咨前来知会随钦遵外随于今年正月二十七日该思恩田州二府土目卢苏王受等各率众数万自缚归降该臣遵照　勑谕事理悉已抚定当遣广东右布政林富旧任副总兵张佑分投督领各夷各归原土复业安生已经具本奏报外为照思恩田州连年兵火杀戮之余官府民居悉已烧毁破荡虽蔀屋寻丈之庐亦遭翻穵发掘曾无完土荒村僻坞不遗片瓦尺椽伤心惨目诚不忍见各夷近已诚心投服毁弃兵戈卖刀买牛见已各事田作自后反侧之患以臣料之或已可免但其风景凄戚生意萧条忧惶困苦之余无以自存非得老成宽厚之人抚恤绥柔之臣等见其悲惨无聊之状诚亦未忍一旦弃去而不顾况思田去梧州军门水路一月之程一时照料有所不及近又与各官议欲于田州建立流官府治以制御土官修复城池廨宇等项必湏劳民动众自非素得夷情者为之经理区画各夷雕弊之余岂复堪此骚屑况议设知府等官皆未曾到一应事务莫有任其责者该臣看得右布政林富戡祥恺悌识达行坚素立信义见在思田地方安插各夷皆能得其欢心合无准如方献夫所奏将林富量升宪职仍听臣等节制暂于思田地方往来往札抚循缉理其于事理亦甚相应俟一二年后各夷生理渐复府治城郭廨宇渐已完备则将林富量移别处任用而思田止存知府理治或设兵备官一员于宾州住札或就以南宁兵备兼理不时往来抚循如此则目前既可以得抚定绥柔之益而日后又可以免困蝢劳烦之扰已经具本于本年二月十五日差舍人汤祥赍奏请　旨续为处置平复地方以图久安长治事节该臣看得思恩田州二府地方府治虽立而规制未成流官虽设而职守未定且疮痍未复人心忧惶乞将右布政林富量升宪职及存留旧任副总兵张佑使之更迭往来于二府地方绥缉经理仍乞赐以便宜　勑书将南宁宾州等府卫州县及东兰南丹泗城那地都康向武等土官衙门俱听林富等节制臣等所议地方经久事宜候奏诣　命下之日悉以委之林富等使之钦遵以次施行庶几事无隳惰而功可责成又经条陈具本于本年四月初六日差承差杨宗赍奏请　旨俱末奉明示本年五月二十二日本官已蒙　钦升都察院右副都御史抚治湖广郧阳等处地方去讫所有思田二府抚循缉理官员尚未奉有　成命如蒙　皇上轸念边方俯从臣等所请乞于两广及邻省附近地方各官内选用庶可令其作速到任不致久旷职业臣本昧于知人不敢泛然僭举切照广东右布政使王大用湖广按察使周期雍皆才识过人可以任重致远臣往年廵抚南赣二臣皆在属司为兵备佥事与之周旋兵革之间知其皆肯实心干事江西未叛一年之前臣尝与周期雍密论宸濠之恶不可不为之备期雍归至汀漳郎为养兵蓄锐以待及臣遇变丰城传檄各省独期雍与布政席书闻变即发当是时四方援兵皆莫敢动迄宸濠就擒竟无一人至者独席书行至中途复受臣檄归调海怆打手又行至中途闻事平而止其先后引兵至江西省城者惟周期雍王大用两人而已当时以捷奏既上随复谗言朋兴各臣之忠勤遂不及一白臣为之每怀歉然即是而观其能竭忠赴义不肯上负　国家亦可知矣乞　勑吏部酌臣所议于二臣之内选用其一非惟地方付托得人永有所赖而臣等亦可以免于身后之戮地方幸甚<br />
<br />
○边方缺官荐才赞理疏　【七年七月初六日】<br />
<br />
迩者思恩田州之变诸夷感慕　圣化悔罪求生已蒙浩荡之仁宥纳而抚全之地方亦既宁定矣但凋弊之余必湏得人以时绥缉况两府设立流官衙门及修筑城池营堡等项百务并举若无专官夙夜经理催督则事无统纪功难责成已经臣等具题乞将右布政林富等升职留抚随蒙将林富升任去讫又经臣等仍乞推选相应官员替任俱未奉　明旨臣看得今岁例当朝　觐各该掌印官员不久皆将赴京而广西布按二司等官适多迁转去任者右布政林富升郧阳副都御史参政黄芳升江西布政副使李如圭升陕西按察使参政龙诰参议汪必东佥事吴天挺等督押湖兵出境往复之间即湏半年参议邹輗佥事申惠皆赍棒表笺进京其余虽有一二新除官员皆未到任止存左布政严纮按察使钱宏各掌司印佥事张邦信分廵桂林李杰分廵苍梧而臣在南宁思田等处舆疾往来调度再无一官随从赞理者近日止有兵备副使翁素来管右江道事缘其才性乃慈祥恺悌之人用之中土分理司事足为循良而置之边方瘴毒多事之乡则其禀质稍弱不耐崎险易生疾病似于风土亦非所宜臣看得为民副使陈槐平生奋志忠节才既有为而又能不避艰险致仕知府朱衮年力壮健才识通敏去任副使施儒学明气克忠信果断闲住副使杨必进晓练军务识达事机此四人者皆堪右江兵备之任施儒旧为兵备于潮惠杨必进旧为兵备于府江皆尝着有成绩两地夷民至今思念不忘若于四人之中选用其一其于地方之事必有所济及照田州新附之地知府陈能尚未到任该臣看得化州知州林宽旧在江西知其才能足充任使已经具奏行委见在该府管事但其禀质乃亦不禁炎瘴于风土非宜莅事以来绛月卧病呻吟床席躯命且不能保又何能经理地方之事乎臣又访得潮州府推官李乔木者才力足以有为而又熟知土俗夷情服于水土但系梧州籍贯稍有乡里之嫌臣看得广西军卫有司衙门所属官员及各学教职亦皆多用本省士人今田州虽设流官知府而其所属乃皆土夷自无乡里之嫌可避亦与各教职无异者乞　勑吏部改用林宽于别地俯采臣议将李乔木改升田州同知庶可使之久于其任以责成功则地方之幸臣之幸也臣惟任贤图治得人实难其在边夷绝域反复多事之地则其难尤甚何者反复边夷之地非得忠实勇果通达坦易之才固未易以定其乱有其才矣使不谙其土俗而悉其情性或过刚使气率意径行则亦未易以得其心得其心矣使不耐其水土而多生疾病亦不能以久居于其地以收积累之効而成可底之绩故用人于边方必兼是三者而后可即如右江一兵备此臣之所最切心者臣窃为吏部私计其人终夜不寝而思之竟未见有快心如意者盖兼是三者而求之也如前所举四人者固皆可用之才今乃皆为时例所拘弃置不用而更劳心远索则亦过矣臣近于南宁思田诸处因无可用之才调取其发身科第以迁谪而至者三四人其志向才识果自不羣足可任用但到未旬日而辄以患病告归皆相继狼狈扶携而去矣不得已就其见在者而使之则皆庸劣陋下素不可齿于士类者然无可柰何则畧其全体之恶而用其一肢之能既其终事所就不能以尺寸而破坏则寻丈矣用是观之亦何怪乎斯土之民愈困乱愈积而祸日以深也哉是固相沿积习之弊不及今一洗而改革之边患未见其能有瘳也夫今之以朝觐考察而去者固多贪暴不才之人矣其间乃有虽无过人之才而亦无显著之恶尚在可用不可用之间者皆未暇论至其平生磊落自负卓然思有所建立而其学识才能果足以有为者乃为一时爱憎毁誉之所乱亦遂忞然就抑而去去斯固天下之所共为不公论弭彰者孰得而级掩之　陛下何不使在位大臣一时各举十余人之可用者　陛下合而考之若一人举之而九人不举未可也三人举之而七八不举已在所察矣五人举之而五人不举其察又宜详矣或七人八人举之而一二人不举则其人之可用亦断在不疑者矣若此者亦在朝觐二次三次之后或七年或十年而后一举夫身退十年之后则是非已明公论已定虽有党比自不能容今边方绝域无可用之人至取其庸劣陋下者而使之以滋益地方之苦弊其豪杰可用之才乃为时例所拘弃置而不用夫所谓时例者固　朝廷为之也可拘而拘不可拘而不拘无不可者　陛下何忍一方之祸患日深月积乃惜破例而用一人以救之乎夫考察而去者果皆贪恶庸陋之徒则固营营苟苟无时而不侥幸以求进若磊落自负有过人之见者则虽屈抑而退自放于山水田野之间亦足以自乐今若用之于边夷困弊之地殆亦未必其所欲但为　朝廷爱惜人才则当此　宵旱侧席遑遑求贤之日而使有用之才废弃终身乃不得已至取其康劣陋下者而用之以益民困岂不大可惜乎臣因地方缺人心切其事不觉其言之□渎伏望　陛下恕其愚妄下臣议于吏部采择而去取之臣不胜渎冐恐惧之至<br />

                    <br>
                        <br />
○八寨断藤峡捷音疏　【七年七月初十日】<br />
<br />
据湖广按察司分廵上湖南道监军佥事汪溱广西按察司分廵左江道监军佥事吴天挺分廵右江道监军副使翁素等会呈节据广西领哨浔州卫指挥马文瑞王勋唐宏卞琚张缙千户刘宗本永顺统兵宣慰彭明辅官男彭宗舜保靖统兵宣慰彭九霄及辰州等卫部押指挥彭飞张恩等各呈前事职等遵奉统令各该军兵依期于本年四月初二日密到龙村埠登岸当蒙统督参将张经都指挥谢佩督同宣慰彭明辅分布官男彭宗舜头目彭明弼彭杰领土兵一千六百名随同领哨指挥马文瑞头目向永寿严谨领土兵一千二百名随同领哨指挥王勋又督同宣慰彭九霄等分布官男彭荩臣下报効头目彭志明领土兵六百名随同领哨指挥唐宏头目彭九皋领土兵六百名随同领哨指挥卞琚头目彭辅领土兵六百名随同领哨指挥张缙头目贾英领土兵六百名随同领哨千户刘宗本并各哨官员领浔州等卫所及武靖州汉土官兵乡导人等共一千余名永顺进剿牛肠保靖进剿六寺等贼巢刻定初三日寅时一齐抵巢各贼先防湖兵经过各将家属生畜驱入巢后大山潜伏贼首胡缘二等各率徒党团结防拒然访知本院住扎南宁寂无征剿消息又不见调兵集粮而湖兵之归又皆偃旗息鼓畧无警备遂皆怠弛不以为意至是突遇官兵四面攻围各贼仓惶失措然犹恃其骁悍蜂拥来敌当有彭明辅彭九霄彭宗舜并头目田大有彭辅等督率目兵奋不顾身冲冐矢石敌杀数合贼锋摧败当阵生擒斩获首贼并次从贼徒贼级六十九名颗俘获男妇及夺回被虏人口牛只器械等项数多余贼退败复据仙女大山凭险结寨各兵追围攀木缘崖设策仰攻至初四日复破贼寨当阵生擒斩获首贼并次从贼徒贼级六十二名颗初五日复攻破油■〈石窄〉石壁大陂等巢生擒斩获首贼及次从贼徒贼级七十九名颗俘获男妇牛只器械等项数多余贼奔至断藤峡横石江边因追兵紧急争渡覆溺死者约有六百余徒官兵复从后奋勇追杀当阵生擒获斩首贼及次从贼徒贼级六十五名颗俘获男妇牛畜器械等项数多各贼间有一二漏网亦皆奔窜他境官兵追杀至于本月初十日遍搜山峒无遗禀蒙收兵回至浔州府住札间随蒙本院密切牌谕复令职等移兵进剿仙台等贼就于本月十一日夤夜仍前分布各哨官兵遵照牌内方畧永顺于盘石大黄江登岸进剿仙台花相等处保靖于乌江口丹竹埠登岸进剿白竹古陶罗凤等处刻定于十三日寅时一齐抵巢各贼闻知牛肠等巢破灭方怀疑惧谋欲据险自固贼首黄公豹廖公田等各率徒党沿途设伏埋签合势出拒官兵骤进翕如风雨各贼虽已夺气然犹舍死冲敌比之牛肠等贼凶恶尤甚各该官兵奋勇夹击争先陷阵生擒斩获首贼及次从贼徒贼级四百九十名颗俘获贼属男妇牛畜器械等项数多各贼奔入永安边界地名立山恃险结寨当蒙摘调指挥王良辅并目兵彭恺等于本月二十四日亦各分路并进奋勇争先四面仰攻贼乃败散当阵生擒斩获首贼及次从贼徒贼级一百七十二名颗俘获男妇牛畜器械数多余贼远窜追杀无遗又据把截邀击参将沈希仪觧报擒斩首从贼徒贼级八十六名颗把截头目邓宗七抚猺老人陈嘉猷旗军洪狗驴等及贵县典史苏桂芳把隘指挥孙龙官舍覃铻浔州府捕盗通判徐俊平南知县刘乔等亦各呈觧擒斩首从贼徒贼级八十一名颗俘获男妇器械等项数多又该督兵右布政林富旧任副总兵张佑等遵奉本院方畧分督田州府报効头目卢苏等目兵及官军人等三千名思恩府报効头目王受等目兵及官军人等三千名韦贵等目兵及官军乡款人等一千一百名照依分定哨道进剿八寨稔恶猺贼刻期于本年四月二十三日卯时一齐抵巢先于二十二日晚于新墟地方集各土目人等申布本院密授方畧乘夜衔枚速进所过村寨寂然不知有兵黎明各抵贼寨遂突破石门天险我兵尽入贼方惊觉皆以为兵从天降震骇溃窜莫知所为我兵乘胜追斩各贼且奔且战薄午四远各寨骁贼聚众二千余徒各执长镖毒弩并势呼拥来拒极其猛悍我兵皷噪奋击而前声震岩谷无不一当十贼既失险夺气而我兵愈战益愤贼不能支遂大奔溃当阵生擒斩获首贼及次从贼徒贼级二百九十一名颗俘获男妇畜产器械数多贼皆分阵聚党奔入极高大山据险立寨我兵亦分道追蹑围剿然岩壁峻绝我兵自下仰攻战势不便贼从巅厓发石滚木多为所伤于是多方设策夜发精锐掩其不备二十四日我兵复攻破古蓬等寨生擒斩获首贼及次从贼徒贼级共一百三名颗俘获数多二十八日复攻破周安等寨生擒斩获首贼及次从贼徒贼级共一百四十六名颗俘获数多五月初一日复攻破古钵等寨生擒斩获首从贼徒贼级一百二十七名颗俘获数多初十日复攻破都者峒等寨斩获首从贼徒贼级一百四名颗俘获数多本月十二等日复据参将沈希仪觧到督领指挥孙继武等官军及迁江土目兵夫人等于高径洛春大潘等处追剿邀击各寨奔贼斩获首从贼徒贼级九十八名颗都指挥高崧觧到督领指挥程万全等官军及土目兵夫人等于思卢北山等处搜剿截捕各寨奔贼斩获首从贼徒贼级九十一名颗又据同知桂鏊监督思恩土目韦贵徐五等目兵分剿铜盆等寨斩获首从贼徒贼级一百九十二名颗俘获数多人据通判陈志敬督领武缘应虚等处乡兵搜剿大鸣等山奔贼斩获首从贼徒贼级八十六名颗又于本月十七等日卢苏王受等复攻破黄田等寨斩首从贼徒贼级三百六十二名颗俘获数多六月初七等日复攻破铁坑等寨斩获首从贼徒贼级二百五十三名颗俘获数多又据指挥康寿松千黉王俊等督领官兵于绿茅等处把隘搜截斩获首从贼徒贼级四十八名颗各贼始虽败溃然犹或散或合至是见其渠魁骁悍悉就擒斩遂各深迯远窜其稍有强力者尚一千余徒将奔往柳庆诸处贼巢我兵四路夹追及之于横水江各贼皆已入舟离岸兵不能及然贼众船小皆层迭而载舟不可运复因争渡自相格鬬适遇飓风大作各船尽覆浮沪登岸得不死者仅二十余徒而已我兵既无舟渡又风雨益甚遂各归营既晴我兵仍分路入山搜剿各贼茫无踪迹又复深入见厓谷之间颠堕而死者不可胜计臭恶熏蒸不可复前远近岩峒之中林木之下堆栈死者男妇老少大约且四千有余盖各贼皆仓卒奔迯不曾赍有禾米大雨之中饥饿经旬而既晴之后烈日焚炙瘴毒蒸炽又且半月有余故皆糜烂而死八寨之贼略已荡尽虽有脱漏亦不能满数十余徒矣本院议于八寨之中据其要害移设卫所以控制诸蛮复于三里设县以迭相引带亲临相视思恩府基景定卫县规则其时暑毒日甚山溪水涨皆恶流臭秽饮者皆成疫痢本院因见各贼既已扫荡而我兵又多疾疫死亡乃遂班师而出照得各职于本年三月二十三等日先奉本院钧牌据左江道廵守备等官呈称断藤峡等处徭贼上连八寨下通仙台花相等峒累年攻刼郡县乡村被害军民累奏请兵诛剿乞要乘此兵威剿灭等因行仰各职监统各该官兵进剿各贼谕令未至信地三日之前停军中途候约参将张经与同守廵各官集议先将进兵道路之险夷远近各巢贼徒之多寡强弱及所过良民村分之经由往复面同各乡导人等逐一备细讲究明白务要彼此习熟若出一人然后刻定日时偃旗息皷寂若无人密至信地乘夜速发务使迅雷不及掩耳将各稔恶贼魁尽数擒剿以除民害以靖地方除临阵斩获外其余胁从老弱一切皆可宥免今兹之举惟以定乱安民为事不以多获首级为功各官务要仰体　朝廷忧悯困穷之心俯念地方久罹荼毒之苦仍要禁约军兵人等所过良民村分毌得侵扰一草一木有犯令者当依军法斩首示众各官既有地方责任兼复素怀忠义当兹委任务竭心力以祛患安民事完之日通将获过功次开报纪功御史纪验以凭奏报奉此各职会同参议汪必东佥事汪溱吴天挺参将张经都指挥谢佩遵照军门成筭分布各哨官兵申明纪律严督依期进剿前项各贼巢宂获功觧报间随准参将张经手本密奉本院钧牌仰候牛肠事毕即便移兵进剿古陶诸贼就使各贼先已闻风迯遯亦湏整兵深入扫其巢宂以宣声罪致讨之威若其遂能悔罪効顺亦宜姑与招安如其仍前凭险纵恣两征不已至于三三征不已至于四务在殄灭以绝祸根各官就彼分定哨道永顺进剿仙台诸处保靖进剿白竹诸处各分乡导人等引路进兵务在计虑周悉相机而行各毌偏执己见致有误事彼中事势参将张经久于其地必能知悉仍要本官勇当力任断决而行不得含糊两可终难辞责又经遵照方畧依期进剿获功觧报间又于四月初五等日各职先奉本院密切钧牌据右布政林富副总兵张佑等呈称八寨猺贼毒害万民千百里内涂炭已极乞要乘此军威急除一方大患等因本院看得八寨之贼既极骁猛而石门天险自来兵不能入此可以计取未易以兵力图者迩者思田既附湖兵尚留彼贼心怀疑惧必已设有备御今各州狼兵悉已罢散而思田新附之民方各归事农耕湖兵又已撤回彼必以我为无复有意于彼是以近日稍稍复出剽掠是殆以此探望官府举动今我若罔闻知且听其出没彼亦放纵懈弛谓我不复能为此正天亡之时机不可失前者思田各目感激　朝廷再生之恩求欲立功报効当时许其休息三月然后调用今已及期仰右布政林富副总兵张佑照牌事理即便分投密切起调各目兵夫迂路前到南宁面听约束行事各职遵奉起调行至新墟地方又密奉进兵方畧刻定日期当即遵奉连夜分哨速进遂克攻破巢穴连战皆捷斩获功次解报间职等各蒙廵按广西监察御史石金案验为纪获功次事案行该道各不妨监督如遇参将张经旧任副总兵张佑等官各觧到擒斩贼人贼级并俘获贼属男妇牛马俱要就彼审验真的事完通查获功员役分别首从功次多寡缘由造册赍报以凭覆审奏报等因除遵奉外今据进剿断藤峡谷各哨土目官兵解到生擒斩获首从贼徒贼级一千一百四名颗俘获贼属五百六十八名口进剿八寨各哨土目官兵觧到生擒斩获首从贼徒贼级一千九百一名颗俘获贼属五百八十七名口两处共计擒斩获三千五名颗俘获贼属一千一百五十五名口除遵照案验事理再行验实造册另报外其各哨觧到生擒斩获俘获等项功次数目合先开报职等会同参照断藤峡诸贼连络数十余巢盘亘三百余里彼此掎角结聚凭险稔恶流刼郡县乡村自　国初以来屡征不服至天顺年间该都御史韩雍统兵二十余万来平两广然后破其巢宂兵退未久各贼复攻陷浔州据城大乱后复合兵攻剿兼行招抚然后退还巢宂自是而后官府曲加抚处或时暂有数月之安而稍不如意辄复猖獗杀掠愈毒盖其祖父以来狠戾相承凶恶成性不可改化近年以来官府剿抚之计益穷各贼残毒之害日甚盖已至于不可支持矣至于八寨诸贼尤为凶悍猛恶利镖毒弩莫当其锻且其寨壁天险追兵无路自　国初韩都督尝以数万之众围困其地亦不能破竟从招抚其后屡次合剿一无所获反多挠丧惟成化年间土官岑瑛素能慑服诸猺甞合各州狼兵一入其巢宂斩获二百余功已而贼势大涌力不能支当遂退兵亦以招安而罢自是而后莫可谁何流刼远近岁无虚月民遭荼毒冤苦无所控吁自思田多事两地之贼相连煽动将有不可明言之变千里之间方尔汹汹朝夕今幸　朝廷威德宣扬军门方畧密授因湖广之回兵而利导其顺便之势作思田之新附而善用其报効之机翕若雷霆疾如风雨事举而远近不知有兵兴之役敌破而士卒莫测其举动之端两地进兵各不满八千之众而三月报绩共已踰三千之功盖其劳费未及大征十之一而其斩获加于大征三之二远近室家相庆道路欢腾皆以为数十年来未见有斯举也职等承乏任使虽冲冐炎毒攀援险阻不敢不竭力効命但仅遵奉方畧安能仰赞一筹照得宣慰彭明辅彭九霄官男彭宗舜等扶病冐暑督兵剿贼颠蝢厓谷仆而益奋遂能扫荡窠宂殄灭渠党即其忠义激发诚亦人所难能其思田报効头目卢苏王受等感激再生之　恩共竭効死之报自备资粮争先首敌遂破贼险捣自昔不到之巢斩自来难敌之寇盖有仰攻险寨堕崖而碎首者犹曰我死不憾亦有仰受贼弩挂树而裂肢者犹曰我死甘心民间传诵以为卢苏王受昔未招抚惟恐其为地方之患今既招抚乃复为地方除患啧啧称叹谓其竭忠报德之诚虽子弟之于父兄亦不能是过矣及照督兵督哨防截给饷等项凡有事于军前各官虽其职有崇卑功有大小然皆冲冐矢石炎瘴备历险阻艰难比之往年大征合围困守坐待成功其为利害劳逸相去倍蓰均乞录奏以劝将来等因到臣照得先该各官呈称前项各巢各贼积年穷凶稔恶千百里内被其惨毒万姓冤苦朝不保夕乞要乘此军威急救一方涂炭等因其时臣方驻札南宁目覩其害诚不忍坐视斯民之苦一至此极及查兵部屡次咨来题奉　钦依事理要将前项各贼即行发兵计剿以除民患正亦臣等职所当尽之责但虑贼众势大连络千里可以计破难以力攻欲俟再行奏请　命下然后举行必致形迹彰闻虽用十万之师图以岁年亦未可克故遂仰遵钦奉　敕谕但有盗贼生发当抚则抚可剿则剿及便宜行事事理一面密切相机行事及密行总镇太监张赐知会随该镇守两广丰城侯李旻亦相继到任又经转行知会外今据各呈前因该臣会同总镇太监张赐总兵李旻及镇巡三司等官看得八寨断藤牛肠六寺磨刀古陶白竹罗凤龙尾仙台花相等贼巢宂连络盘据千百余里凶悍骁猛酷虐万姓流毒一方自来征剿所不能克果已贯盈罪极神怒人怨委有如各官所呈者是诚两广盗贼之渊薮根柢此而不去两广盗贼终未有衰息之渐也乃今于三月之内止因湖广便道之归师及用思田报効之新附两地进兵不满八千而斩获三千有奇巢宂扫荡一洗万民之冤以除百年之患此岂臣等知谋才畧之所能及是皆　皇上除患救民之诚心默赞于天地鬼神而神武不杀之威任人不疑之断震慑远迩感动上下且庙廊诸臣咸能推诚举任公同协赞惟　国是谋与人为善故臣等得以展布四体无复顾虑信其力之所能为竭其心之所可尽动无不宜举无弗振诸将用命军士効力以克致此虽未足为可称之功而　朝廷之上所以能使臣等获成是功者实可以为后世行事之法矣不然则兵耗财竭凋弊困苦之余仅仅自守尚恐未克而况敢望此意外之事哉照得宣慰彭明辅彭九霄官男彭宗舜等皆冲犯暑毒身亲陷阵事峻之后狼狈扶病而归生死皆未可必其官男彭盖臣者亦遣家丁远来报効两年之间颠蝢道途疾疫死亡诚有人情所不能堪者而彭明辅等忠义奋发略无悔怠即其一念报　国之诚殊有所不可泯者至于思田报効头目卢苏王受等感激　朝廷再生之恩自备资粮力辞军饷实能舍死破敌争先陷阵惟恐功効不立无以自白其本心谓子弟之于父兄亦不过是诚非虚言此皆臣所亲见者也及照留抚思田右布政林富已闻都御史之擢而忠义激发犹且不计体面必欲督兵入巢破贼而后出是尤人所难能旧任副总兵张佑参将张经沈希仪湖广督兵佥事汪溱广西督兵佥事吴天挺参议汪必东副使翁素湖广督兵都指挥谢佩广西都指挥高崧及各督哨督押指挥等官马文瑞王勋唐宏卞琚张缙彭飞张恩周彻宗赵璇林节刘镗武銮千户刘宗本等督努县丞林应骢主簿季本并防截搜捕调度给饷等项官员知府程云鹏蒋山卿同知桂鏊史立诚舒栢通判陈志敬徐俊知州林宽李东谕召知县刘乔县丞杜桐萧尚贤经历周奎等虽其才猷功绩各有大小等级之殊而利害勤苦亦有缓急久暂之异然当兹炎毒暑雨之中瘴疫熏蒸经冐锋镝之场出入崎险之地固皆同効捍患勤事之绩均有百死一生之危者也伏望　皇上明昭军旅之政既行庙堂协赞举任之上赏亦录诸臣分职供事之微劳及将宣慰彭明辅等特加升奖官男彭宗舜彭荩臣免其赴京就彼袭替以旌其报　国之义土目卢苏王受等亦曲赐　思典或不待三年而遂锡之冠带以励其报効之忠如此庶几功无不赏而益兴忠义之心赏当其功而自息侥幸之望矣臣以懦劣迂疏缪蒙不世之　知遇授以军旅重任言无不录计无不行且又慰以　温旨使之不必顾忌臣伏读感泣自誓此生鞠躬尽死以报　深恩今兹之役本无足言然亦自幸苟无覆败以免戮辱但恨身婴危疾自后任劳颇难已具本告回养病乞　赐俯允俾得全复余生尚有图报之日臣不胜愿望<br />

                    <br>
                        <br />
○处置八寨断藤峡以图永安疏　【嘉靖七年七月十二日】<br />
<br />
照得臣于去岁奉　命勘处思田两府皆蒙　皇上天地好生之仁悉从宽宥两府人民今皆复业安居化为无事宁靖之地自此可以永无反复之患而免于防守屯息之劳矣惟是八寨及断藤峡诸贼积年痛毒生民千百里内涂炭已极臣既目覩其害不忍坐视而不救遂遵奉　敕谕事理乘机举兵征剿仰赖　神武威德幸已翦灭荡平一方倒悬之苦略已为之一觧但将来之患不可以不预防而事机之会亦不可以轻失臣因督兵亲历诸巢见其形势要害各有宜改立卫所开设县治以断其脉络而扼其咽喉者若失今不为则数年之间贼必渐复归聚生息不过十年又有地方之患矣臣以多病之故自度精神力量断已不能了此但己心知其事势不得不然不敢仰负　陛下之托俯贻地方之忧辄已遵奉勑谕便宜事理一面相度举行不避烦渎之诛开陈上请乞　赐采择施行实地方之幸臣等之幸<br />
<br />
计开<br />
<br />
一移筑南丹卫城于八寨臣等看得八寨之贼实为柳庆诸贼之根柢盖其东连柳州陇蛤三都岭三北四等处贼峒以数十北连庆远忻城东欧莫往八仙等处贼峒亦以数十西连东兰等州及夷江土者等处贼峒以十数南接思恩及宾州上林县诸处贼村亦以十数各处贼巢虽多其小者仅百数人大者不过数百人及千人而止各贼巢穴皆有山溪之限险阨之守不相通和至期有急或欲有所攻刼紏合会聚然后有一二千之众多至数千者惟八寨之贼每寨有众千余四山环合同据一险无事则分路出刼有警急奔入其巢数千之众皆不紏而聚不约而同不谋而合故名虽为八实则一寨此八寨之贼所以势众力大而自来攻之有不能克者也各巢之贼皆倚恃八寨为逋逃主每有缓急一投八寨即无所致其穷诘八寨为之一呼则群贼皆应声而聚故群贼之于八寨犹车轮之有轴树木之有本若八寨不除则群贼决无衰息之期也今幸八寨悉已破荡正宜乘此平靖之时据其要害建置卫所以控驭群贼臣等看得周安堡正当八寨之中四方贼巢道路之所会议于其地创筑一城度可以居数千之众者而移设南丹一卫于其间盖南丹卫旧在南丹州地方为广西极边穷苦之地非中土之人所可居者故自先年屡求内徙今已三迁而至宾州遂为中土富乐之乡宾州既有守御千户一所官军而又益以南丹一卫自远来徒无片田尺土之籍但惟安居坐食取给于宾州州城之内皆职官旗舍之居州民反避处于四远村寨每遇粮差徭役然后入城故州官号令不行于城中而政事牵沮地方益弊今计一卫之官军虽不满五百之数盖尽移其家众则亦不下二千以二千之众而屯聚于一城其气势亦已渐盛足充守御遂清理屯田之在八寨者使之屯种又分拨各贼占据之田使各官军得以为业以稍省俸给月粮之费彼亦无不乐从且宾州之城既空又可以还聚居民修复有司之治亦事之两便者也臣等又看得迁江八所皆土官指挥千百户等职旧有狼兵数千以分制八寨猺贼之势后因贼势日盛各官皆不敢□入反遂与之交通结契及为之居停指引分其刼掠之所得共为地方之害已非一日官府察知其奸欲加惩究则又倚贼为重不可根极近臣督兵其地悉将各官遵照　勑谕事理绑赴军门议欲斩首示众以警远近而各官哀求免死愿得杀贼立功自赎然其时贼势已平遂许其各率土兵入屯八寨就与该卫官军分工効力助筑城垣待城完之日就与城外别筑营堡与南丹卫官军掎角而守亦各分拨贼田使之耕种以资衣粮今八所土兵虽已比旧衰耗然亦尚有四千余众若留其微弱者四所于外以分屯其所遗之田而调其强盛者四所于内合南丹一卫之众以守亦且四千有余隐然足为柳庆之间一巨镇矣此镇一立则各贼之脉络断咽喉绝自将沮丧震慑其势莫敢轻动稍有反侧者据险出兵而扑之夕发而旦至各贼之交自不能合如取机上之肉下筯无弗得者此真破车轮之轴而诸辐自解伐树木之本而众干自枯不过十年柳庆诸贼不必征剿皆将効顺而服化矣伏乞　圣明裁允<br />
<br />
一改筑思恩府城于荒田臣等看得思恩旧治原在寨城山内尚历高山数十余里其后土官岑浚始移出地名桥利就岩险垒石为城而居四面皆斩山绝壁府治亦在□确之上芒利■〈石含〉砑之石冲射抵触如处戈矛剑戟之中自岑浚被诛继是二十余年反者数起曾不能有一岁之安人皆以为风气所使虽未可尽信然顽石之上不生嘉禾而阴崖之下必有狐鼠要亦事理之有然者况其地瘴雾昏塞薄午始开中土之人来居辄生疾疫自春初思田归附之后臣时即已经营料理其事竟未能有相应之地近因督剿八寨复亲往相度乃于未至桥利六十里外地名荒田者其地四野宽衍皆膏腴之田而后山起伏蜿蜒敷为平原环抱涵畜两水夹绕后山而出合流于前屈曲数十里入武缘江水达于南宁四面山势重迭盘回皆轩豁秀丽真可以建立府治臣因信宿其地为之景定方向创设规则诸夷来集莫不踊跃欢喜争先趍事赴工遂令署府事同知桂鏊督令各役择日兴工盖思恩旧治皆在万山之中水道不通故各夷所湏鱼盐诸货类皆远出展转鬻买往反旬月十不致一常多匮绝旧府既地险气恶又无所资食故各夷终岁不一至府治情益疏离易生嫌隙今府治既通江水商货自集诸夷所湏皆仰给于府朝夕络绎自然日加亲附归向而武缘都里旧尝割属思恩者其始多因路险地隔不供粮差今荒田就系武缘止戈乡一图二图之地四望平野坦然大道朝往夕反无复阻隔则该府之官自可因城头廵检之制循土俗以顺各夷之情又可开图立里用汉法以治武缘之众夷夏交和公私两便则改筑思恩府城于荒田者是亦保治安民势不容己之事伏乞　圣明裁允<br />
<br />
一改凤化县治于三里臣等勘得思恩旧有凤化一县然无城廓县治廨宇选来知县等官多借居民村或寄其家眷于宾州诸处而迁徙无常如流寓者然上司怜其无所依泊则委之管理别印或以公务差遣往来于外以苟岁月故凤化之在思恩徒寄虚名而实无县治臣近督剿八寨看得上林县地名三里者乃在八寨之间其地平广博衍东西数里外石山周围如城自后极高石山之间独抽土山一脉起蝢昂伏分为两股环抱而前遂有两水夹流土山之外当心交合出水之口石山十余重错互回盘转折二三十里极外石山合为城门水从此出是为外隘其间多良田茂林村落相望前此居民十余家皆极饶富后为寨贼所驱杀占据遂各四散逃亡不敢归视其土者已二十余年今各贼既灭遂空其地不及今创设县治以据其险或有漏殄之贼潜回其间日渐生息结聚后阻石门之险前守外隘之塞不过数年又将渐为地方之梗矣故臣以为宜割上林上下无虞乡三里之地属之思恩而移设凤化县治于其内量为筑立城垣廨宇选委才能之官兴督其役远近立流官知府然其所属皆土目巡检而旧属凤化一县亦皆徒寄空名实未尝有今割武缘止戈一图二图之地改筑思恩府城而又割上林上下无虞三里之地改设凤化县治固于思恩亦已稍有资辅但自凤化三里至于思恩一百五六十里中间尚隔上林一县臣以为并割上林一县而通以属之思恩似于事势为便而于体统尤宜何者柳州一府所属二州十县宾州盖柳州所属者且有上林迁江两县今思恩既设流官知府固亦一府复则亦失之于东而收于西矣及照思恩虽已设立流官知府然其所属皆土目巡检而旧属凤化一县亦皆徒寄空名实未尝有今割武缘止戈一图二图之地改筑思恩府城而又割上林上下无虞三里之地改设凤化县治固于思恩亦已稍有资辅但自凤化三里至于思恩一百五六十里中间尚隔上林一县臣以为并割上林一县而通以属之思恩似于事势为便而于体统尤宜何者柳州一府所属二州十县宾州盖柳州所属者且有上林迁江两县今思恩既设流官知府固亦一府之尊而反不若柳州所属之一州也其于体统亦有所未称矣况宾州自有十五里而又有迁江一县虽割上林以与思恩其地犹倍于思恩未为遽损也上林之属宾州与属思恩均之为一属邑亦未有所加损也然以之属于思恩则思恩始可以成一府之规模而其间有无相湏缓急相援气势相倚流官之体统益尊则土俗之归向益谨郡县之政化日新则夷民之感发日易固有不可尽言之益也夫立新县以扼据地险改属县以辅成府治是皆所以又安地方者也伏乞　圣明裁允<br />
<br />
一添设流官县治于思龙照得南宁自宣化县至于田宁逆流十日之程宣化所属如思龙十图等处相去尚有五日六日其间错以土夷村寨地既隔越而穷乡小民畏见宫府故其粮差多在县之宿奸老蠹与之包团因而以一科十小民不胜迫胁往往逃入夷寨土夷又从而侵暴之地日凋残盗贼日起近年以来思龙之图乡民屡次奏乞添设县治以便粮差盖亦内迫于县民之奸外苦于土夷之暴不得已而然臣因入抚田宁亲历其所民之拥道控告者以千数因停舟其地为之经理相度得村名那久者其地亦宽平深厚江水萦回环匝傍有一江来会亦止于此合流沿江居民千余家竹树森翳烟火相接且向武各州道路皆经由其傍亦为四通之地若于此分割宣化县思龙一五六七八九十十二及西乡之六八图共十里之地而设立一县治则非独以便穷乡小民之粮差赋役亦足以镇据要害消沮盗贼其间小民村居如那茄马坳三颜那排之类未可悉数皆久已沦入于夷今若县治一立则此等村寨诸夷自不得而隐占皆将渐次归复流官而其地遂接比于田宁固可以所设之县而遂以属之田宁矣夫南宁一府所属一州三县而宣化一县自有五十二里今虽分割十里之地以与田宁而宣化尚有四十二里一县之地犹四倍于一府也况田宁又系新创流官府治所统皆土目巡检今得此一属县为之傍辅又自不同臣于前割上林以属思恩之议已畧言之矣且左江一带自苍梧以达南宁皆在流官腹里之地自南宁以达于田宁自田宁以通于云贵交趾则皆夷村土寨稍有疑传易成阏隔今田宁思恩二府既皆改设流官与南宁鼎峙而立而又得此新创一县以疏附交连于其间平居无事商货流通厚生利用一旦或有境外之役道路所经皆流官衙门从门庭中度兵更无阻隔之患此亦安民利国之事势所当为者也伏乞　圣明裁允仍　定赐县名选官给印地方幸甚<br />
<br />
一增筑守镇城堡于五屯照得断藤峡诸贼既平守巡各官议调土汉官兵数千于浔州以防不测该臣看得各贼既灭纵有一二漏网其势非三四年亦未能复聚为今之计正宜剿抚并行盖破灭穷凶各贼者所以惩恶而抚恤向化诸猺者所以劝善今惩恶之余即宜急为劝善之政使军卫有司各官分投遍历向化村寨慰劳而存恤之给以告示赐以鱼盐因而为之选立酋长谕以　朝廷所以征剿各巢者为其稔恶也今尔等向化村寨自宜安心乐业益坚为善之志但有反侧悖乱者即宜擒送官府自当重赏以酬尔劳其漏殄诸贼果能诚心悔恶亦皆许其归附待以良民夫使向化者益劝于为善而日加亲附则恶党自孤贼势自散不复能合纵遗一二终将屈而顺服矣乃今则不然贼既破剿而犹屯兵不散使漏殄之徒得以借口摇惑远近其向化村分又畧不加恤奸恶之民复乘机而驱胁虐害之彼见贼已破灭而复聚兵已心怀惊疑矣而又外惑于贼党之扇摇内激于奸民之驱胁遂勾结相连而起此近年以来所以乱始平而变复作皆迷误于相沿之弊而不察也今各贼新破势决未敢轻出虽屯数千之众不过困蝢坐食徒秽扰民居耗竭粮饷而实无益于事吾民久被贼苦今始一解其倒悬又复自聚无用之兵以重困之此岂计之得者哉惟于各寨之中相其要害之地创立一镇以控制之此则事理之所当行亦正宜乘此扫荡之余而速图之者其在断藤牛肠诸处则既切近浔州府卫不必更有所设至于四方各寨遍历其要害险阻则惟五屯正当风门佛子诸巢宂而西通府江北接荔浦各处猺贼最为紧要之区宜设一镇以控御远迩而旧已有千户所统率官兵亦几及一千之数困于差徭日渐躲避于附近土目村寨官司失于清理止有五百其后上司不闻地方之艰难又于五百之中分调哨守于他所而所余遂不满二百既而贼乱四起守御缺乏则又取调潮州之兵数百以来协守五屯事既纷乱人无所遵兼以统驭非人故地方遂致大坏且其屯堡墙垣亦甚卑隘不足以壮威设险今宜开拓其地增筑高城度可以居三千之众而设守备衙门于其内取回五百之中分调哨守于他所之兵其自潮州调来协守者则尽数发还原卫以免两地各兵背离乡土之苦往复道途之费仍于附近土寨目兵之中清查拣补其原避差役者务足原数一千选委智畧忠勇之官一员重任而专责之使之训练抚摩敷之以威信而怀之以仁恩务在地险既设而士心益和自然动无不克而行无不利参将兵备各官又不时亲至其地经理而振作之或案行其村寨或劝督其农耕或召其顽梗而曲示训惩或进其善良而优加奖赐或救恤其灾患或听断其是非如农夫之去稂莠而养嘉禾渐次耕耨而耘锄之无事之时随意取调附近土官兵款或百人或七八十人以协同哨守为名使之两月一更班而络绎往来于道路以惯习远近各巢之耳目自后我兵出入自将无所惊疑果有凶梗当事举动然后密调精悍可用土目一二千名如寻常哨守然以次潜集城中蓄力养锐相机而发夫无事而屯数千之兵则一月粮饷费踰千金若每一年无屯军之费用之以筑城设险犒赏兵士招来远人亦何事不行何工不就此增筑城堡以据要害所谓谋成而敌自敌城完而寇自觧险设而贼自摧威震而奸自伏正宜及今为之而亦事势之不可已焉者也伏乞　圣明裁允<br />
<br />
○查明岑邦相疏　【七年七月十九日】<br />
<br />
准兵部咨该本部题节奉　钦依岑邦佐仍武靖知州岑邦相着王守仁再查明白具奏钦此钦遵照得先该臣等具题前事内一件仍立土官知州以顺土夷之情臣等议得岑氏世有田州久结于人心岑猛虽没诸夷莫不愿得复立其后议于开设流官知府之外就于该府四十八甲之内割其八甲降设田州立岑猛之子一人始授以署州事吏目三年之后地方宁靖効有勤劳则授以为判官六年之后地方宁靖効有勤劳则授以为同知九年之后地方宁靖効有勤劳则授以为知州使承岑氏之祀而隶之流官知府当时臣等通拘该府大小土目及乡老人等审问岑猛之子应该承立者何人乃众口一词以为岑猛四子长子岑邦佐系正妻张氏所出次子岑邦彦系庶妾林氏所出三子岑邦辅系外婢所生四子岑邦相系次妾韦氏所出猛嬖溺林氏而张氏失爱故邦佐自幼出继武靖而以邦彦承袭官职今邦彦既死应该承立者莫宜于邦佐臣等当看得武靖地方正当猺贼之冲而邦佐自幼出继该州之民信服归戴已久况其才力足能制御各猺近日该州土目人等又相继恳恳来告愿得复还邦佐今欲改立一人亦未有可以代邦佐者兼恐一失武靖各目之心则于地方又多生一事莫若仍还邦佐于武靖一以御地方之患一以顺各夷之情至于田州新立不过苟以无绝岑氏之祀此其才否优劣固有不必深论者因谕以邦佐出继武靖既久　朝廷事体已定不可复还宜立其次者岑邦辅则可于是各目人等又众口一词以为邦辅名虽岑猛外婢所生其实来历不明阖府之民皆不欲立惟邦相则次妾所生实系岑猛的亲骨血况其质貌厚重谨实众心归服立继岑氏庶不绝其真正一脉臣等议得仍立土官者专为不绝岑氏之后以顺诸夷之情也今众心若此亦合俯顺故当时直断邦辅谓非岑猛之子而止谓岑猛之子存者二人亦所以正名慎始杜日后之纷争也但具奏之时因本内事体多端文已繁琐若再加详说诚恐有渎　圣听故遂简畧其词今蒙　朝廷明见万里洞彻细微复　命臣等查奏闻　命惶惧无所措躬因思岑邦辅尚存当时奏内不曾详开所以不立邦辅之故而直言岑猛之子存者二人果系情节脱落事体欠明臣等疏漏之罪万死有不容赦者矣臣等近复通拘该府土目乡老人等再加审问而众口一词执说如前陈请益笃臣等反复思惟其事诚亦必湏如此而后稳帖无弊故仍照原议上请盖此等关系地方之事臣等言虽或有所不敢尽而心已无所不用其极必求事出万全永久无患然后乃敢具奏伏乞　圣明宥其疏漏万死之诛仍　勑该部俯从原议立岑邦相于田州以曲顺各夷之情其岑邦辅者听其以官族名目随住如此则名正事成而人心允服实地方之幸臣等之幸<br />

                    <br>
                        <br />
○奖励赏赉谢　恩疏　【七年九月二十日】<br />
<br />
准兵部咨为奏报平复地方事该臣题该本部覆题节奉　圣旨王守仁受命提督军务莅任未久乃能开诚宣恩处置得宜致令叛夷畏服率众归降罢兵息民其功可嘉写勑差行人赍去奖励还赏银五十两纻丝四表里布政司买办羊酒送用钦此随于本年九月初八日该行人冯恩赍捧　勑书并前项彩币银两等项到于广州府地方奉迎入城当除望　阙谢恩钦遵收领外臣时卧病床褥已余一月扶疾兴伏感激惶惧颠蝢昏眩莫知攸措已而渐复苏息伏自念思恩田州数万赤子皆畏死迯生本无可诛之罪而前此当事者议欲剿灭故皆汹汹思乱既已陷之必死之地而无复生全之心矣仰赖　皇上好生之仁轸念远夷惟恐一物不得其所特遣臣来勘处臣亦何能少効一筹不过宣扬　深仁敷昭神武而旬月之间遂皆回心向化舍死投生面缚来归是皆　皇上圣德格天至诚所感不疾而速是以绥之斯来动之斯和有莫知其所以然而然者此岂臣等智谋才力能致毫发于其间哉今乃误蒙　洪恩重颁大赏且又特遣行人赍　勑远临事尤出于常格之外臣亦何功而敢当此臣亦何人而敢望此祗受之余战悚惶惑徒有感泣惟誓此生鞠躬尽瘁竭犬马之劳以图报称而已臣病日亟自度上生死不复能奔走　阙庭一睹　天颜以少罄其蝼蚁葵藿之诚臣不胜刻心镂骨感激恋慕之至<br />
<br />
○乞　恩暂容回籍就医养病疏　【七年十月初十日】<br />
<br />
臣以忧病跧伏田野六年有余蒙　陛下赐之再生之恩锡之分外之福每思稽首　阙廷一睹　天颜以甲其蝼蚁感激之诚遂其葵藿倾戴之愿既困疾病复畏讥谗六年之间瞻望太息竟未敢一出门庭夫蒙人一顾之恩尚必思其所以为酬受人一言之知亦必图其所以为报何况　君臣大义天高地厚之恩　上之所以施于其下者如雨露之沾濡无时或息而下之所以承乎其上者乃如顽石杇株畧无生动此虽禽兽异类稍有知觉者亦不能忍于其心是以每一念及则哽咽涕下徒日夜痛心惕骨行吁坐叹而已迩者缪蒙　陛下过采大臣之议授以军旅重寄自知才不胜任病不任劳辄乃触冒上陈辞谢又蒙　温旨眷覆慰谕有加伏读感泣不复能顾其它即日矢死就道既而沿途备访其所以致此变乱之由熟思其所以经理斡旋之计乃甚有抵牾矛盾者而其事势既已颠覆破漏如将倾之屋半溺之舟莫知所措其惟恐　付托不効以孤　陛下生成之德以累大臣荐举之明于是始益日夜危惧而病亦愈甚乃不意到任以来旬月之间不折一矢不戮一卒而两府顽民帖然来服千里之内去荆棘而成坦途其间虽有数处强大贼巢素为广西众贼之渊薮根株屡尝征讨而不克者亦就湖广撤回之兵而乘其取道之便用两广新附之民而鼓其报効之勇财力不致于大费小民不及于疲劳遂皆歼厥渠魁荡平巢宂而远近畧已宁靖是皆　陛下好生之至德昭格于上下不杀之神武幽赞于神明是以不言而信不怒而威阴宥默相以克有此固非愚臣意望之所敢及岂其知谋才力为能办此哉窃自喜幸以为庶得藉此以免于覆败之戮不为诸臣荐扬之累足矣而臣之病势乃日益增剧百疗无施臣又思之是殆功过其事名浮其实福踰其分所谓小人而有非望之获必有意外之灾者也臣自往年承乏南赣为炎毒所中遂患咳痢之疾岁益滋甚其后退伏林野虽得稍就清凉亲近医药而病亦终不能止但遇暑热辄复大作去岁奉　命入广与旧医偕行未及中途而医者先以水土不服辞疾归去是后既不敢轻用医药而风气益南炎毒益甚今又加以遍身肿毒喘嗽昼夜不息心恶食饮每日强吞稀粥数题稍多辄又呕吐当思恩田州之役其时既己力疾从事近者八寨既平议于其中移卫设所以控制诸蛮必湏身亲相度方敢具奏则又冐暑舆疾上下岩谷出入茅苇之中竣事而出遂尔不复能兴今已舆至南宁移卧舟次将遂自梧道广待　命于韶雄之间新任太监总兵亦皆相继莅任各能守法奉公无地方骚扰之患两省巡按等官又恉安靖行事创涤往时烦苛搜刻之弊方务安民今日之两广比之异时庶可谓无事矣臣虽病废而归亦可以无去后之忧者夫竭忠以报　国臣之素志也受　陛下之深恩思得粉身虀骨以自効又臣近岁之所日夜切心者也病日就危尚求苟全以图后报而为养病之举此臣之所大不得已也惟　陛下鉴臣一念报　主之诚固非苟为避难以自偷安而悯其濒危垂绝不得已之至情容臣得暂回原籍就医调治幸存余息鞠躬尽瘁以报　陛下尚有日也臣不胜恳切哀求之至<br />
<br />
阳明先生别录卷之七<br />
<br />
<br />
●阳明先生别录卷之八<br />
<br />
公移一<br />
<br />
◆公移一<br />
<br />
巡抚南赣等处通行各属　【共五条】<br />
<br />
巡抚南赣征剿漳寇始末　【共九条】<br />
<br />
巡抚南赣征剿横水桶冈等巢贼始末　【共四十四条】<br />
<br />
○巡抚南赣等处通行各属　　【共五条】<br />
<br />
其一钦奉敕谕通行各属<br />
<br />
其二案行各兵备官选拣民兵<br />
<br />
其三行十家牌法告谕各府父老子弟<br />
<br />
其四案行各分巡道督编十家牌<br />
<br />
其五告谕各府父老子弟<br />
<br />
△其一钦奉　敕谕通行各属　【正德十二年正月二十日】<br />
<br />
节该钦奉　敕谕江西福建广东湖广各布政司地方交界去处累有盗贼生发因地连各境事无统属特命尔前去巡抚江西南安赣州福建汀州漳州广东南雄韶州惠州潮州各府及湖广郴州地方安抚军民修理城池禁革奸弊一应地方贼情军马钱粮事宜小则径自区画大则奏请定夺但有盗贼生发即便严督各该兵备守备守巡并各军卫有司设法剿捕选委廉能属官密切体访及佥所在大户并被害之家有智力人丁多方追袭量加犒赏或募知因之人阴为乡导或购贼徒自相斩捕或听胁从并亡命窝主人等自首免罪其军卫有司官员中政务修举者量加旌奖其有贪残畏缩误事者径自拏问发落尔风宪大臣须廉正刚果肃清奸弊以副　朝廷之委任钦此钦遵照得抚属地方界连四省山溪峻险林木茂深盗贼潜据其间不时出没剽刧东追则西窜南捕则北奔各省巡捕等官彼此推调观望不肯恊力追剿遂至延蔓日多当职猥以菲才滥膺重寄大惧职业鳏废仰负　朝廷委托为照前项地方延袤广远未能遍历其间绥抚之方随时殊制攻守之策因地异宜若非的确询访难以臆兄裁度为此仰抄捧回司着落当该官吏照依案验内事理即行本司该道分巡分守兵备守备等官并所属大小衙门各该官吏公同逐一会议要见即今各处城堡关隘有无坚完军兵民快曾否操练某处贼方猖獗作何擒剿某处贼已退散作何抚缉某贼怙终必须扑灭某贼被诱尚可招徕何等人役堪为乡导何等大户可令追袭军不足恃或须别募精强财不足用或可别为经画某处或有闲田可兴屯以足食某处或多浮费可节省以供军何地须添寨堡以断贼之往来何地堪建城邑以扼贼之要害姑息隐忍固非久安之图会举夹攻果得万全之策一应足财养兵弭寇安民之术皆宜悉心计虑折衷推求山川道路之险易必须亲切画图贼垒民居之错杂皆可按实开注近者一月以里远者一月以外凡有所见备写揭帖各另呈来以麃采择非独以匡当职之不逮亦将以验各官以所存务求实用毋事虚言各该官吏俱要守法奉公长廉远耻祛患卫民竭诚报　国毋以各省而分彼此务湏恊力以济艰难果有忠勇清勤绩行显著者旌劝自有常典当职不敢蔽贤其或奸贪畏缩志行卑污者黜罚亦有明条当职亦不敢同恶深惟昧劣庶赖匡襄凡我有官各宜知悉布政司呈镇守按察司呈巡抚巡按都司呈总兵衙门知会抄捧官吏具依准呈来<br />
<br />
一仰江西福建广东湖广各都布按三司及江西守巡岭北道福建守巡漳南道东广守巡岭东岭南道湖广守巡上湖南道并整饬郴桂等处兵备道并仰江西守备南赣福建守备汀漳广东守备南韶惠潮湖广守备郴桂都指挥王泰等并同<br />
<br />
△其二案行各兵备官选拣民兵　【正月二十六日】<br />
<br />
照得抚属地方界连四省山谷险隘林木茂深盗贼所盘三居其一乘间刼掠大为民患本院缪当巡抚专以弭盗安民为职钦奉　敕谕一应军马钱粮事宜得以径自区画莅任以来甫及旬日虽未遍历各属且就赣州一府观之财用耗竭兵力脆寡卫所军丁止存故藉府县机快半应虚文御寇之方百无足恃以此例彼余亦可知夫以羸卒而当强寇犹驱羣羊而攻猛虎必有所不敢矣是以每遇盗贼猖獗辄复会　奏请兵非调土军即倩狼达往返之际辄已经年麋费所须动逾数万逮至集兵举事即以魍魉潜形曾无可剿之贼稍俟班师旋旅则又鼠狐聚党复皆不轨之羣良由素不练兵倚人成事是以机宜屡失备御益弛征发无救于疮痍供馈适增其荼毒群盗习知其然愈肆无惮百姓谓莫可恃竞亦从非夫事缓则坐纵乌合势急乃动调狼兵一皆苟且之谋此岂可常之策古之善用兵者驱市人而使战假闾戍以兴师岂以一州八府之地遂无奋勇敢战之夫事豫则立人存政举近据江西分巡岭北道兵备副使杨璋呈将所属各县机快通行拣选委官统领操练即其处分当亦渐胜于前但此等机快止可护守城郭堤备关隘至于捣巢深入摧锋陷阵恐亦未堪为此案仰四省各兵备官于各属弩手打手机快等项挑选骁勇绝羣胆力出众之士每县多或十余人少或八九辈务求魁杰异材缺则县赏召募大约江西福建二兵备各以五六百名为率广东湖广二兵备各以四五百名为率中间若有力能扛鼎勇敌千人者优其廪饩署为将领召募犒赏等费皆查各属商税赃罚等银支给各县机快除南赣兵备已行编选外余四兵备仍于每县原额数内拣选精壮可用者量留三分之二就委该县能官统练专以守城防隘为事其余一分拣退疲弱不堪者免其着役止出工食追解该道以益召募犒赏之费所募精兵专随各兵备官屯札别选素有胆略属官员分队统押教习之方随材异技器械之备因地异宜日逐操演听候征调各官常加考校以核其进止金鼓之节本院间一调遣以习其往来道途之勤资装素具遇警即发声东击西举动由已运机设伏呼吸从心如此则各县屯戍之兵既足以护守防截而兵备募召之士又可以应变出奇盗贼渐知所畏而革心乎良益有所恃而无恐然后声罪之义克振抚绥之仁可施弭盗之方斯惟其要本院所见如此其间尚有知虑未周措置犹缺者又在各官酌量润色务在尽善期于可久亮爱民忧国之心既无不同则拯溺救焚之图自不容缓案至即便举行或有政务相妨未能一一亲诣先行各属精为选发先将召募所得姓名及措置支费银粮陆续呈报事完之日通造文册以凭查考<br />
<br />
△其三行十家牌法告谕各府父老子弟　【二月初一日】<br />
<br />
本院奉　命巡抚是方惟欲翦除盗贼赡养小民所恨才力短浅智虑不及虽怀爱民之心未有爱民之政父老子弟凡可以匡我之不逮苟有益于民者皆有以告我我当商度其可以次举行今为此牌似亦烦劳尔众中间固多诗书礼义之家吾亦岂忍以狡诈待尔良民但欲防奸革弊以保安尔良善则又不得不然父老子弟其体此意自今各家务要父慈子孝兄爱弟敬夫和妇随长惠幼顺小心以奉官法勤谨以办　国课恭俭以守家业谦和以处乡里心要平恕毌得轻意忿争事要含忍毋得辄兴词讼见善互相劝勉有恶互相惩戒务兴礼让之风以成敦厚之俗吾愧德政未敷而徒以言教父老子弟其勉体吾意毌忽<br />
<br />
输牌人每日仍将告谕省晓各家一番<br />
<br />
十家牌式<br />
<br />
某县某坊<br />
<br />
某人某籍<br />
<br />
某人某籍<br />
<br />
某人某籍<br />
<br />
某人某籍<br />
<br />
某人某籍<br />
<br />
某人某籍<br />
<br />
某人某籍<br />
<br />
某人某籍<br />
<br />
某人某籍<br />
<br />
某人某籍<br />
<br />
右甲尾某人<br />
<br />
左甲头某人<br />
<br />
此牌就仰同牌十家轮日收掌每日酉牌时分持牌到各家照粉牌查审某家今夜少某人往某处干某事某日当回某家今夜多某人是某姓名从某处来干某事务要审问的确仍通报各家知会若事有可疑即行报官如或隐蔽事发十家同罪各家牌式<br />
<br />
某县某坊民户某人<br />
<br />
某坊都里长某下甲首军户则云某所总旗小旗<br />
<br />
某下匠户则云某里甲下某色匠客户则云原籍某处某里甲下某色人见作何生理当某处差役有寄庄田在本县某都原买某人田亲征保住人某某若官户则云某衙门某官下舍人舍余<br />
<br />
若客户不报写庄田在牌者日后来告有庄田皆不准不报写原籍里甲即系来历不明即须查究<br />
<br />
一男子几丁<br />
<br />
某【某项官见任致仕在京听选或在家省祭】　某【某处生员吏典】<br />
<br />
某【治何生业成丁未成丁或往何处经营】<br />
<br />
某【见当某差役】<br />
<br />
某【有何技能或患废疾】<br />
<br />
　　　　　　　某<br />
<br />
某　　　　　　　　　某<br />
<br />
见在家几丁　若人丁多者牌许增阔量添行格填写<br />
<br />
一妇女几口<br />
<br />
一门面屋几间【系自巳屋或典赁某人屋】<br />
<br />
一寄歇客人【某人系某处人到此作何生理一名名开写浮票帖客去则揭票无则云无】<br />
<br />
△其四案行各分巡道督编十家牌　【三月初五日】<br />
<br />
照得本院巡抚地方盗贼充斥因念御外之策必以治内为先顾莅事未久尚昧土俗永惟抚缉之宜懵然未有所措访得所属军民之家多有规图小利寄住来历不明之人同为狡伪欺窃之事甚者私通輋贼而与之传递消息窝藏奸宄而为之盘据夤缘盗贼不靖职此其由合就行令所属府县在城居民每家各置一牌备写门户籍贯及人丁多寡之数有无寄住蹔宿之人揭于各家门首以凭官府查考仍编十家为一牌开列各户姓名背写本院告谕日轮一家沿门按牌审察动静但有面目生疏之人踪迹可疑之事即行报官究理或有隐匿十家连罪如此庶居民不敢从恶而奸伪无所潜形为此仰抄案回道即行各属府县着落各掌印官照依颁去牌式沿街逐巷挨次编排务在一月之内了事该道亦要严加督察期于着实施行毌使虚应故事仍令各将编置过人户姓名造册缴院以凭查考非但因事以别勤惰且将旌罚以示劝惩<br />
<br />
△其五告谕各府父老子弟　【三月】<br />
<br />
告谕父老子弟今兵荒之余困苦良甚其各休养生息相勉于善父慈子孝兄友弟恭夫和妇从长惠幼顺勤俭以守家业谦和以处乡里心要平恕毌怀险谲事贵含忍母轻鬬争父老子弟曾见有温良逊让卑已尊人而人不敬爱者乎曾见有凶狠贪暴利已侵人而人不疾怨者乎夫嚣讼之人争利而未必得□求伸而未必能伸外见疾于官府内破败其家业□辱父祖下累子孙何苦而为此乎此邦之俗争利徤讼故吾言恳恳于此吾愧无德政而徒以言教父老其勉听吾言各训戒其子弟毌忽<br />

                    <br>
                        <br />
○巡抚南赣征剿漳寇始末　【共九条】<br />
<br />
其一批福建漳南道操拣民快呈<br />
<br />
其二批福建漳南道攻剿卢溪等洞贼呈<br />
<br />
其三牌行广东福建兵备官剿捕方略<br />
<br />
其四案行广东福建领兵官进剿事宜<br />
<br />
其五案行福建漳南道守巡等官戴罪督兵剿贼<br />
<br />
其六案行福建广东守巡漳南岭东道领兵官搜剿余贼<br />
<br />
其七奖励福建守巡漳南道广东守巡岭东道领兵官<br />
<br />
其八告谕新民<br />
<br />
其九钦奉敕谕切责失机官员通行各属<br />
<br />
△其一批福建漳南道操拣民快呈<br />
<br />
据兵备佥事故琏呈将各县民快操拣教习颇成看得事苟庇民岂吝小费功有实效何恤浮言参据呈词区画充当仰该道依拟施行再照兵不在多惟贵精练事欲可久尤须简严所募打手等项更宜逐一较阅必皆技艺绝伦骁勇出众因能别队量材分等务使人有余勇兵有余资庶平居不致于冗食临难可免于败羣批呈缴<br />
<br />
△其二批福建漳南道攻剿卢溪等洞贼呈<br />
<br />
据兵备佥事胡琏呈卢溪等洞贼首詹师富等势甚猖獗备将畵图贴说待期攻剿看得兵难遥度事贵乘时今打手民快等兵既已募集仰该道上紧密切相机剿扑惟在歼取渠魁毌致横加平善其大举夹攻再行详议呈缴<br />
<br />
△其三牌行广东福建兵备官剿捕方略　【正德十二年正月二十二日】<br />
<br />
据福建广东布按二司参议等官张简等各呈剿捕事宜已经行仰遵照案验施行所有方略恐致泄露不欲备开案内为此另行牌仰广东岭东福建汀漳等处兵备佥事顾应祥胡琏密切会同守巡纪功赞画等官于公文至日便可扬言本院新有明文谓天气向暖农务方新兼之山路崎险林木蓊翳若两水洊至瘴雾骤兴军马深入实亦非便莫若于要紧地方量留打手机兵操练堤备其余军马逐渐抽回待秋收之后风气凉冷然后三省会兵齐进或宣示远近或晓谕下人此声既扬却乃大飨军士阳若犒劳给赏为散军之状实则感激众心作兴士气一面亦将不甚紧关人马抽放一处两处以信其事【其实所散人马亦可不远而复】预遗间探贼虚实有间可乘即便赍糗衔枚连夜速发【当此之时却须舍却身家有死无生有进无退若一念转动便成大害】劲卒当前重兵继后伺至其地鼓噪而入仍戒当先之士惟在摧锋破阵不许斩取首级后继重兵止许男分五六十骑沿途收斩其余亦不得辄乱行次违者就便以军法斩首重兵之后纪功赞画等官各率数队相继而进严整行伍务令鼓噪之声连亘不绝使诸贼逃遯山谷者闻之不得复聚若贼首未尽探其所如分兵速蹑不得稍缓使贼复得为计已获渠魁其余解散党与平日罪恶不大可招纳者还与招纳不得贪功一槩屠戮乘胜之余尤要振兵肃旅如初遇敌不得恃胜懈弛恐生他虞归途仍将已破贼巢悉与扫荡经过寨堡村落务禁摽掠宜抚恤者即加抚恤宜处分者即与处分毌速之时之归复遗他日之悔本院奉　命而来专以节制四省沿边军职为务即今进兵一应机宜悉宜禀听本院庶几事有总领举动齐一授去方略敢有故违悉以军法论处各官知会之后即连名开具遵依揭帖密切差人回报<br />
<br />
△其四案行广东福建领兵官进剿事宜　【二月二十二日】<br />
<br />
据福建广东按察司等衙门备呈到院看得两省剿捕事宜设施布置颇已详备诚使诸将齐心军士用命并举夹攻已有必克之势但事于各省举动难一蝢兵既久变故旋生则谋筭机宜旬日蝢异亦难各守初议执为定说照得福建军务整缉既久兼有海沧浦城政和诸处打手足可济事诸将咸有以功赎罪之心意气颇锐当道亦皆恊谋并力期收克捷之功利在速战若当集谋之始掩贼不备奋击而前成功可必今既旷日持久声势彰闻各巢贼党必皆连络紏合阻阱设械以御我师其为奸讣当亦日加险密至于今日已为持久之师且宜示以宽懈待间而发而犹执其乘机之说张皇于外以坚贼志是谓知吾卒之可击而不知敌之未可击也广东之兵集谋稍缓声威未震意在倚重狼达土军然后举事利于持久是亦慎重周悉之谋诸贼闻之虽相结聚尚候土兵之集以卜战期其备必犹懈弛若因而形之以缓乘此机候正可奋怯为勇变弱为强而犹执其持重之说必候土军之至以坐失事机是徒知吾卒之未可击而不知敌之正可击也善用兵者因形而借胜于敌故其战胜不复而应形于无穷胜负之筭间不容发乌可执滞除江西南赣地方凡通贼关隘已行兵备副使杨璋委官堤备截杀及将进剿各略各另差人封府福建佥事胡琏广东佥事顾应祥会同守巡等官密切遵依行事外仰抄案回司即行各官务要同心恊德乘间而动母得各守一见縻军偾事一应进止不必呈禀以致误事领军等官随机应变就便施行一面呈报如复彼此偏执失误军机定行从重参拏决不轻贷其军马钱粮纪功给赏等项已行有成规不再更定事完之日通行造册缴报守巡兵备等官总具遵依进剿方略揭帖密切差人赍报仍呈各总镇抚按衙门知会<br />
<br />
△其五案行福建漳南道守巡等官戴罪督兵剿贼　【二月二十日】<br />
<br />
据福建漳南道右参政艾洪等呈准左参政陈策副使唐泽手本该三司遵依议委各职随军纪功运谋经略依蒙前诣南靖县小溪中营住札查理军情审验功次大约贼众以四分为率一分就擒一分听抚俱已审验查处明白一分远遁广东境界一分深藏本处山谷狼子野心绝岩峻岭易以计破难以兵碎必须通将调募见在官军二万二千余名再加议处减冗兵以省费留精兵以守险待贼饥疲随加抚剿庶几军饷不缺农业不废节据各哨委官连日禀报各贼恃居险阻公然拒敌官军不听招抚合无继处本省钱粮以坚自守之谋催请广东狼兵以助夹攻之计等因随据参政陈策等呈据镇海卫指挥高伟呈指挥覃桓县丞纪镛被大伞贼众突出马陷深泥被伤身死等因到院簿查先据参政陈策等呈已经批各官酌量事机公同会议如是贼虽据险而守尚可出其不趋掩其不备则用邓艾破蜀之策从间道以出奇若果贼已盘据得地可以计困难以兵克则用充国破羗之谋减冗兵以省费务在防隐祸于显利之中绝深奸于意料之外万全无失佥谋皆同然后呈来定夺去后今据前因参照指挥高伟既奉差委督哨自合与覃桓等相度机宜协谋并进却乃孤军轻率中贼奸计虽称督兵救援先亦颇有斩获终是功微罪大难以赎凖广东通判陈策指挥黄春千百户陈洪郑芳等既与覃桓等面议夹攻眼见摧败略不应援挫损军威坏事匪细俱属违法各该领兵守备兵备守巡等官督提欠严亦属有违合就通行参究但在紧急用人之际姑且记罪查勘督剿及照添调狼兵一节案查该省节呈兵粮预备已久惟俟克日进攻今始成军而出一遇小挫辄求济师况动调狼兵往返数月非但临渴掘井缓不及事兼据见在官兵二千有余数已不少兵贵善用岂在徒多况称粮饷缺乏正宜减兵省费安可益军匮财除广东坐视官员及应否动调狼兵另行查议外仰抄案回道查勘指挥覃桓县丞纪镛是否领兵夹攻被伤身死各官原领军兵若干见在若干其指挥仲钦推官胡宁道知事曾瑶知县施祥等缘何不行策应是否畏避退缩俱要备查明白从实开报其覃桓等所统军兵就仰高伟管领戴罪杀贼立功自赎仍仰福建布政司作急查处堪以动支银两就呈镇巡衙门知会差官领解军前接济一面备数呈来以凭查考不许稽迟致悞军机各该官员俱要奋勇恊心乘机进剿毌蝢兵遥制以失机宜毌坐待狼兵以自懈弛务须连营掎角以壮我军之威更休迭出以蓄我军之锐多方以误贼人之谋分攻以疲贼人之守扫荡巢穴靖安地方则东隅可收于桑榆大捷不计其小挫事完之日通查功罪呈来以凭酌量参奏施行<br />
<br />
△其六案行福建广东守巡漳南岭东道领兵官搜剿余贼　【三月十六日】<br />
<br />
据福建左参政陈策副使唐泽会案呈准漳南道参政艾洪佥事胡琏手本督据委官指挥徐麒等呈称督领军兵粘踪追贼至象湖山贼寨连营拒守遵奉本院密谕佯言犒众退兵俟稍再举密切部勒诸军乘懈奋击云云除将擒斩功次审验监候枭挂外呈乞照详等因到院卷查先准兵部咨前事已经备行福建广东二省漳南岭东二道守巡兵备守备等官钦遵调兵上紧相机剿抚并将进兵方略行仰各官密切遵照施行敢有故违悉以军法论处去后续据福建布按二司守巡漳南道右参政等官艾洪等呈据委指挥高伟呈称督同指挥等官覃桓等领兵克期夹攻不意大贼众突出陷入深泥被伤身死广东官兵在彼坐视不行策救呈详到院参看得各官顿兵日久老师费财致此败衄显是不奉节制故违方略正行查勘参提间随据广东按察司等衙门佥事顾应祥等官会呈前事开称约会福建官兵克期进攻间爪探福建官军被大伞贼徒杀死指挥覃桓等情各职随即统兵策应当获贼人一名审系戝首罗圣钦执称余贼潜入箭灌巢内率领兵直抵地名白土村遇贼交战斩获贼级俘获贼属等因呈报前来看得象湖箭灌最为峻绝诸巢贼首悉遁其间贼之精悍尽聚于此自来兵力所不能攻今各官虽有前挫随能密遵方略奋勇协力竟破难克之寨以收桑榆之功计其大捷足葢小挫但象湖虽破而可塘犹存贼首颇已就擒而余猾尚多逃遁若不乘此机会速行剿扑薙草存根恐复滋蔓狡兔入穴获之益难除将功次另行查奏外为此仰抄案回道查照先行方略乘此胜锋急攻可塘破竹之势不可复缓仍一面分兵搜斩余猾毋令复聚为奸罪恶未稔可招纳者还与招纳毌纵贪功一槩屠戮务收一篑之功勿为九仞之弃本院即日自汀州起程前来各营督战仍与各官备历已破诸贼巢垒共议经久之策抄案官吏具不违依准呈来<br />
<br />
△其七奖励福建守巡漳南道广东守巡岭东道领兵官　【三月二十九日】<br />
<br />
据福建参政陈策艾洪副使唐泽佥事胡琏都指挥佥事李胤广东参议张简佥事顾应祥都指挥佥事杨懋各呈称据委官知府通判等官锺湘徐玑等率领军兵夹攻象湖可塘箭灌大伞等处贼巢前后擒斩首贼詹师富罗宗旺等共计一千五百余名颗及俘获贼属牛马器械等数到院看得象湖箭灌诸寨皆系极险最深贼巢自来官兵所不能下今各官乃能运谋设策恊力夹攻旬月之间擒斩贼首扫荡巢穴谋勇显著功劳可嘉除将功次查奏外通合先行奖励为此牌仰汀州府上杭县即便动支商税银两买办彩段银花羊酒委官分投领赍备用鼓乐迎送各官处用旌勤劳以明奖励之典其余领哨有功官员知庥锺湘等就行该道照依定去赏格酌量轻重径自支给官钱买办花红等项一体赏劳仍具由回报以凭查考<br />
<br />
计开<br />
<br />
一等彩段二疋【价六两】　银花二枝【价一两】　羊酒二付【价一两】<br />
<br />
二等彩段二疋【价四两】　银花二枝【价八钱】　羊酒三付【价八钱】<br />
<br />
三等彩段一疋【价二两五钱】银花一枝【价五钱】　羊酒一付【价五钱】　牌仰汀州府上杭县<br />
<br />
△其八告谕新民　【四月初二日】<br />
<br />
尔等各安生理父老教训子弟头目人事抚缉下人俱要勤尔农业守尔门户爱尔身命保尔室家孝顺尔父母抚养尔子孙无有为善而不蒙福无有为恶而不受殃毋以众暴寡母以强凌弱尔等务兴礼义之习永为良善之民子弟羣小中或有不遵教诲出外生事为非者父老头目即与执送官府明正典刑一则彰明尔等为善去恶之诚一则剪除莨莠免致延蔓贻累尔等良善吾今奉　命巡抚是方惟欲尔等小民安居乐业共享太平所恨才识短浅虽怀爱民之心未有爱民之政近因督征象湖可塘诸处贼巢悉已擒斩扫荡住军于此当兹春耕甚欲亲至尔等所居乡村面问疾苦又恐跟随人众或致劳扰尔民特遣官耆谕告及以布疋颁赐父老头日人等见吾勤勤抚恤之心余人众多不能遍及各宜体悉此意<br />
<br />
△其九钦奉敕谕切责失机官员通行各属<br />
<br />
照得本院于本年六月十五日节该钦奉　敕近该巡按福建监察御史程昌奏今年正月内被漳州南靖地方流贼杀死领军指挥覃桓县丞纪镛射死军人打手一十五名参称指挥高伟参政陈策艾洪副使唐泽佥事胡琏都指挥李胤失机误事俱各有罪及称尔膺兹重寄责亦难辞等因下兵部议谓前项贼情自去年七月已　敕彼处抚巡等官相机抚剿日久未见成功今反堕贼计丧师失事欲将高伟陈策等姑免提问各令住俸戴罪杀贼并降　敕切责令尔立效赎罪朕皆从之　敕至尔宜亲诣潮漳二府地方申严号令详审机宜督同守巡领军等官调集官军民快打手人役攒运粮饷指授方略随贼向往设法剿捕其福建广东江西官员悉听尔节制有急督令互相策应约会夹攻不许自分彼此执抝误事如何不用命及迟误供军者宜照原奉　敕内事理径自拏问施行事有应与两广并江西巡抚等官议处者公同计议而行务要处置得宜贼徒殄灭以靖地方钦此钦遵外照得本院于本年正月十六日抵赣莅事当据福建参政陈策佥事胡琏等呈为急报贼情事已经密具方略行各官遵照约会广东官兵克期夹攻随据各官呈称指挥覃桓县丞纪镛在广东大伞地方遇贼突出抵战身死又称象湖可塘等寨系极高绝险自来官兵所不能攻乞添调狼兵俟秋再举等因到院参看各官顿兵不进致此败衄显是不奉节制故违方略正宜恊愤同奋因败求胜岂可辄自退阻倚调狼兵坐失机会本院即于当日选兵二千自赣起程进屯汀州一面督令各官密照方略火速进剿立功自赎一面查勘失事缘由另行参　奏间随据各官续呈遵奉本院纸牌密谕佯言犒众班师乘贼怠弛衔枚直捣攻破象湖等寨又经行令各官乘此胜锋速攻可塘破竹之势不可复缓仍一面分兵搜擒余猾毌令复聚为奸本院亦自汀州进军上杭期至贼寨亲自督战随据各官复呈为捷音事开称攻破巢穴三十余处擒斩首从贼人一千四百二十余名颗俘获贼属五百七十余名口烧毁房屋二千余间夺获牛马赃仗无筭即今余党悉愿听抚出给告示招抚得胁从贼人一千二百三十五名家口二千八百二十八名口乞要班师等因已经具本奏报去后今奉　敕谕切责不胜惶恐待罪然犹幸其因人成事偶获收功愧虽难当罪或可免随又访得各贼徒党尚多逃遁诸巢余蘖又复萌芽果尔则忧患方兴罪累日重深思其故恐是各官急于成功不能扫荡或是惮于久役为此隐瞒本院闻此实切惭惧即欲遵奉　敕谕事理亲至漳州体勘查处但今南赣盗贼猖獗方奉　钦依夹剿师期紧迫军马钱粮必须调度势难远出又前项事情出于传闻未委虚的合行查勘为此仰抄捧回司照依备奉　敕谕及查照先今案验内事理即委本司公正堂上官一员会同守巡该道官亲诣漳州地方督同知府等官将已破贼巢逐一查勘前项强贼曾否尽绝所获贼首是否真正徒党有无逃遁余孽有无萌芽是否各官苟且隐瞒惟复别贼各另生发若贼首果已擒获巢穴果己扫荡是实取具各官不致遗患重甘结状具由呈来如或有所规避欺蔽俱要明白声说以凭参究施行若有脱漏残党或是别项流贼乘间啸聚事出意外亦要从实开报就将防剿机宜作急议处停当相机行事一面呈来定夺无得畏难推咎以致贻患地方　国典具存取罪愈大俱无违错迟延<br />

                    <br>
                        <br />
○巡抚南赣征剿横水桶冈等巢贼始末【共四十四条　是年九月奉勑提督军务】<br />
<br />
其一案行江西兵备分巡岭北道兵符节制<br />
<br />
其二案行江西岭北道预整操练<br />
<br />
其三牌行湖广郴桂兵备道选募将领<br />
<br />
其四批留岭北道杨璋给由呈<br />
<br />
其五批南安府请兵恊剿呈<br />
<br />
其六批江西岭北道防遏各巢事宜呈<br />
<br />
其七奖励副使杨璋等<br />
<br />
其八劳赏知府季斆指挥冯翔<br />
<br />
其九批广东岭南道调用徭人呈<br />
<br />
其十批广东岭南道地理兵粮呈<br />
<br />
其十一案行预委江西吉安府九江府福建汀州府广东惠州府程乡县等官领兵听调<br />
<br />
其十二批广东韶州府留兵防守申<br />
<br />
其十三咨报湖广巡抚右副都御史秦发兵把截防贼奔窜<br />
<br />
其十四钦奉敕谕提督军务新命通行各属<br />
<br />
其十五案委江西分巡岭北道纪录功次<br />
<br />
其十六咨报湖广巡抚右副都御史秦分兵守把龙泉隘口<br />
<br />
其十七咨报湖广巡抚右副都御史秦夹攻事宜<br />
<br />
其十八分委赣州府知府邢珣等统哨<br />
<br />
其十九案行摧督各哨官兵<br />
<br />
其二十案行分守岭北道官兵戴罪剿贼<br />
<br />
其二十一牌行统兵官恊谋搜剿<br />
<br />
其二十二咨湖广巡抚右副都御史秦克期会剿<br />
<br />
其二十三案行江西岭北道克期会剿<br />
<br />
其二十四牌行分守巡岭北道搜灭余党<br />
<br />
其二十五牌行典史梁仪千户林节立营防守<br />
<br />
其二十六奖励湖广统兵参将史春牌<br />
<br />
其二十七咨湖广巡抚右副都御史秦摘兵搜扒<br />
<br />
其二十八案行湖广郴桂兵备摘兵搜扒<br />
<br />
其二十九犒赏湖广官兵<br />
<br />
其三十牌行监军巡守官分屯把截<br />
<br />
其三十一犒恤统兵土舍<br />
<br />
其三十二牌行统兵知府伍文定把截奔贼抚处降民<br />
<br />
其三十三牌行江西袁州府提问失期官员<br />
<br />
其三十四犒赏统兵致仕宣慰彭世麒<br />
<br />
其三十五批广东岭南道调摘兵壮呈<br />
<br />
其三十六案行岭北道庆贺湖广镇巡司等官<br />
<br />
其三十七案行岭北道设立茶寮隘所<br />
<br />
其三十八批岭北道新设县治事宜呈<br />
<br />
其三十九牌行招抚官县丞舒富<br />
<br />
其四十牌行南安府抚缉新民<br />
<br />
其四十一奖劳广东兵备等官<br />
<br />
其四十二批广东统兵都指挥等官留兵搜捕呈<br />
<br />
其四十三批广东岭南道将士争功呈<br />
<br />
其四十四钦奉升荫敕谕通行各属<br />
<br />
△其一案行江西兵备分巡岭北道兵符节制【正德十二年五月初五日】<br />
<br />
先据该道具呈计处武备以便经久事议将原选听调人役如宁都杀手廖仲器之属尽行查出预补各县选退机兵通拘赣城操演以备征调已经批仰施行去后看得习战之方莫要于行伍治众之法莫先于分数所据各兵既集部曲行伍合先预定为此仰抄案回道照依定去分数将调集各兵每二十五人编为一伍伍有小甲五十人为一队队有长恊哨二人四百人为一营营有官有参谋二人一千二百人为一阵阵有偏将二千四百人为一军军有副将偏将无定员临事而设小甲于各伍之中选材力优者为之总甲于小甲之中选材力优者为之哨长于千百户义官之中选材识优者为之副将得以罚偏将偏将得以罚营官营官得以罚哨长哨长得以罚总甲总甲得以罚小甲小甲得以罚伍众务使上下相维大小相承如身之使臂臂之使指自然举动齐一治众如寡庶几有制之兵矣编选既定仍每五人给一牌备列同伍二十五人姓名使之连络习熟谓之伍符每队各置两牌编立字号一付总甲一藏本院谓之队符每哨各置两牌编立字号一付哨长一藏本院谓之哨符每营各置两牌编立字号一付营官一藏本院谓之营符凡遇征调发符比号而行以防奸伪其诸缉养训练之方旗鼓进退之节皆要逐一讲求务济实用以收成绩事完备造花名手册送院以凭查考发遣<br />
<br />
△其二案行江西岭北道预整操练　【五月十三日】<br />
<br />
案照先经批仰将听调人役查拘操演以备征调即今兵威士气已觉渐有可观但各色人内尚有遗才亦合通拘操演看得龙南等县捕盗老人叶秀芳黄启济等部下兵众亦多经战阵况各役向化日久皆有竭忠报効之心但其勇力虽有而节制未谙向慕虽诚而情意未洽一时调用亦恐兵违将意将拂士情信谊既未交孚心志岂能齐一为此仰抄案回道通将所属向化义民人等如叶秀芳黄启济梅南春王受谢钺之属悉行查出照依先行定去分数行令各选部下骁勇之士多者二三百人少者一百人或五十人顺从其便分定班次各役若无别故自行统领或有事故相妨许令推选亲属为众所服者代领前来赣城皆于教场内操演除耕种之月放令归农其于农隙俱要轮班上操仍于教场起盖营房使各有栖息之地人给口粮使皆无供馈之劳効有功勤者厚加犒赏违犯约束者时与惩戒如此则号令素习自然如身臂手指之便恩义素行自然兴父兄子弟之爱居则有礼动则有威以是征诛将无不可矣<br />
<br />
△其三牌行湖广郴桂兵备道选募将领　【六月初二日】<br />
<br />
看得所属地方盗贼充斥一应抚剿事宜各该兵备等官既以地方责任势难频来面议若专以公文往来非惟事情不能该悉兼恐机宜多致泻漏为此牌仰郴州兵备道即于所属军卫有司官或义官耆老推选素有胆略才堪将领熟知贼寨险夷备晓盗情向背忠慎周密可相信任者一二人前来军门凡遇地方机务即与密切商度往来计议庶几事可周悉机无疏虞<br />
<br />
△其四批留岭北道杨璋给由呈　【六月初九日】<br />
<br />
据副使杨璋呈给由事看得　朝廷设官本因保障臣子尽职匪专给由副使杨璋才力精敏识见练达久在军中习知戎务见今盗贼猖炽方尔请兵会剿一应军马钱粮皆倚赞画方有次第若因给由遽尔轻动更代之人岂免事多生疏交承之际必至弊乘间隙遂有出柙之虞何益噬哜之悔仰本官勿以循例给由为急惟以効忠尽职为先益展谋猷仍旧供职地方安靖足申体　国之勤懋绩彰闻岂俟天曹之考仍行抚按衙门知会呈缴<br />
<br />
△其五批南安府请兵恊剿呈　【六月初十日】<br />
<br />
据知府季斆呈各巢贼党众多本府兵力寡弱乞添兵恊剿该岭北道议将南康二班赖养介兵拨补县丞舒富兴国谢庄兵雩都张英才兵拨补冯廷瑞统领其本府仍用添兵一营策应及行该府起立军营二处听候官兵到彼安插其南康上犹二县俱该一体起立回报看得□养介谢庄张英才所统准令与峰山双秀等兵更补预建营房议尤适当即行该府照议施行务要地势雄壮沟堑深高虽系一时之谋亦为可久之计及看得南安上犹所聚兵众每处不下二千防遏剿袭略已足用各官犹以兵少为辞不能运谋出奇亦已可见今可行令各官分部原领各兵一意防遏另调坎字营一千二百人令指挥来春统领往屯南安又调艮字营一千二百人令指挥姚玺统领往屯上犹二营人马专以相机剿袭为事声东击西务使踪迹靡定倏聚复散每令变态无常该道即将调去各兵查口粮二十四日已时起营前去仍行该府县官务要恊力同心相为掎角之势共成夹剿之功呈缴<br />
<br />
△其六批江西岭北道防遏各巢事宜呈　【六月二十六日】<br />
<br />
据兵备副使杨璋呈称访得前项贼徒俱被迯往横水桶冈大巢屯聚所平巢穴未免复来营结合行知府季斆统领巽字营兵一千二百名防遏大庾县贼巢县丞舒富仍统震字营兵一千二百名防遏上犹南昌二县贼巢看得各巢贼党虽已溃散计其势穷食绝必将复出剽虏所议防遏事理即便照议施行仍行县丞舒富务要在于贼巢总会处所屯札多遣乖觉乡导分路爪缉探知贼徒将出即便设伏擒剿务竭忠诚以副委任毋得虚文粉饰此后但有推奸坐视定行治以军法再照前项贼徒今皆聚于横水桶冈若遣重兵直捣其地示以必攻之势彼将团结自守不暇势必不敢分众出掠不过旬余两巢之贼可以坐取仍仰该道宁议直捣方略呈来定夺呈缴<br />
<br />
△其七奖励副使杨璋等　【七月初一日】<br />
<br />
据副使杨璋呈据知府季斆等依奉本院方略攻破禾沙石路坑等巢一十九处擒斩首从贼人陈曰能锺明贵唐洪等及杀死烧死贼徒俘获贼属夺获马牛骡羊器械等项为照各贼肆毒无厌名号不轨若使其奸谋得以乘虚入广其为患害何可胜言副使杨璋乃能先事运谋出众设策督发官兵潜行剿袭一夕之间攻破巢穴擒斩贼徒数多扑燎原之火于方然障溃岸之波于已决贼谋遂阻地方复宁计绩论功良亦不小除将功次另行查奏外为此仰赣州府官吏即便支给商税银两买办彩段二疋银花二枝羊酒各一事就仰委本府掌印官备用彩亭鼓乐迎送本官处用旌剿袭之切以明奖励之典其南安府知府季斆亲领兵众征入巢贼比与各官功劳尤着就仰该道动支商税买办花红羊酒差人一体赏劳仍将支过买办数目差过官员职名具由回报<br />
<br />
△其八劳赏知府季斆指挥冯翔　【七月初四日】<br />
<br />
据岭北道副使杨璋呈将督营知府季斆指挥冯翔等擒斩功次赏格开报到院为照各官运谋设策屡挫贼锋各营将士俱能用命効力奋勇擒斩论绩计庸相应劳赏以励功能为此牌仰本府官吏即将发去赏功银两及银牌羊酒遵照后开等第照名给赏其阵亡射伤兵夫亦各依数查给优恤各官务要益竭忠贞协谋并勇大作三军之气共收万全之功仍将给赏优恤过姓名数目具由回报以凭查考<br />
<br />
△其九批广东岭南道调用徭人呈　【七月二十七日】<br />
<br />
据兵备佥事王大用呈称贼首庞政深等积年稔恶叛服无常徭官徐璧等自愿统领新民及委百户麦贵等督同并力擒捕看得该道兵快悉已调征选募骁勇又皆未集贼势复尔猖狂据理岂宜坐视照得所属向化徭人既已革心当能効力若使统驭得宜亦与官兵何异仰该道即将向化徭民悉行查出选委胆略谙晓徭情属官起集分统量加犒赏使知激励仍行稍发机兵遥为声势指授方略相机剿捕虽固一时权宜或亦可以济事但事变无常兵难遥度该道自宜酌量缓急须要措置得宜以靖地方其选募骁勇一面上紧整理务在速成以济实用呈缴<br />
<br />
△其十批广东岭南道地理兵粮呈　【七月二十八日】<br />
<br />
据兵备佥事王大用呈缴韶州府查过应剿应截贼巢及堪支钱粮合用兵夫等项并南雄府画图贴说呈详看得韶州府知府姚鹏所具贼巢地理兵粮事宜皆有条理颇得机要足见本官平日既肯用心临事又能演密仰该道即行本官悉照所议一面整饬齐备候三府会议至日刻期行事其南雄府不见开有贼巢要路及兵粮事理亦欠分晓该道仍要再与区画停当并将商税银两尽与查筭明白并呈缴<br />
<br />
△其十一案行预委江西吉安府九江府福建汀州府广东惠州府程乡县等官领兵听调【八月十五日】<br />
<br />
准兵部咨该巡抚湖广都御史秦题云云案照前事已经开陈两端具本上请去后今准前因除南赣二府兵粮事宜另行外所据领兵等官俱在得人必须先委访得九江府知府汪颖吉安府知府伍文定汀州府知府唐淳惠州府知府陈祥俱各久习军旅器度深沉才识练达程乡县知县张戬近往大伞等处独统率新民奋勇当先功劳尤着抚州府东乡县知县黄堂建昌府新城县知县黄文鸑袁州府萍乡县知县高桂吉安府龙泉县知县陈允谐素有才名堪以领兵但事干各府各官之中或有违抗推托临期必致误事除具本题请但有不遵约束许以军法从事外合就通行知会为此仰抄案回府即行本官密切整备衣装听候　命下另有公文至日即便不分星夜兼程前赴军门以凭调用施行<br />
<br />
△其十二批广东韶州府留兵防守申　【八月二十八日】<br />
<br />
据韶州府申称欲将乐昌等县原编民壮遵奉明文量留三分之二其一分减退追银召募未免愈加缺人防守看得本院募兵选士欲弭盗安民正恐地利不能齐一措置或有未周故期各官酌量润色务求尽善可久今据该府各县所呈非惟不能弭盗而适以启盗非徒不能安民而又以扰民此岂本院立法之初意哉除行兵备佥事王大用备历所属亲行编选外仰韶州府知府姚鹏即行所属各县掌印官务体本院立法不得已之意各要酌量事势通融审处苟无不尽之心自无难处之事兵法谓守则不足攻则有余今各县所留之兵止于防守而兵备所选之士将以剿袭防守之兵虽老弱皆可以备数而张威剿袭之士非精锐不可以摧锋而陷阵况各县所留尚有三分之二而兵备所取止得三分之一其于大势未便亏损今取三分之一而遂以为地方不复可守假使原数止此亦将别无措置之方耶又况剿袭之兵既集则兵威日振声东击西倏来忽往贼将瞻前顾后自然不敢轻出各县防守愈易为力此于事理亦皆明白易见各官类皆狃于因循惮于振作惟知取私便之为利而不知妨大计之为害宜各除去偏小之见共为公溥之谋若复推调迟延夹攻在迩已经　奏有成命苟误军机定以军法从事申缴<br />
<br />
△其十三咨报湖广巡抚右副都御史秦发兵把截防贼奔窜　【八月】<br />
<br />
准巡抚湖广都御史秦　咨云云已经备行江西广东湖广三省该道兵备守巡等官一体钦遵施行续据江西岭北道副使杨璋看得朱广寨等处系桂阳乐昌二县界内贼奔要路今夹攻在迩要行各道预发精兵把截又经备行广东湖广各官起集骁勇机快父子乡兵人等选委素有能干官员统领各于贼行要路昼夜严加把截或遇前贼奔迯就便详察险易相机截捕或先于朱广鱼王贼所潜迯诸山寨多张疑兵使贼不敢奔往务要虑出万全不得堕贼奸计各道仍须多差乖觉人役分投爪探出奇设伏先事预防但得贼中虚实差人飞报军门知会及仰岭北道亦在备督所属四路防遏时加申严大抵防寇如水四面堤防既固但有一处渗漏必致并力溃决贼所奔迯尚恐不止前项诸处仍行各道再加询访但有罅隙即便行文知会互相关防必使皆无蚁穴之漏度可全收草薙之功今准前因为照前项各贼屡经夹攻狡猾有素今闻大举预将妻子搬寄此亦势所必有照得咨开龚福全李斌皆以搬送妻子近往桶冈亲识人家除行岭北道密行擒拏一面行文湖广各官将前项窝户姓名密切知会或住近桂阳或住近上犹就仰各该守把官兵相机剿捕外拟合咨报为此合咨贵院烦为查照施行<br />
<br />
△其十四钦奉　敕谕提督军务新　命通行各属　【九月】<br />
<br />
正德十二年九月十一日节该钦奉　敕谕江西南安赣州地方与福建汀漳二府广东南韶潮惠四府及湖广郴州桂阳县壤地相接山岭相连其间盗贼不时生发东追则西窜南捕则北奔葢因地分各省事无统属彼此推调难为处置先年以此之故尝设有都御史一员巡抚前项地方就令督剿盗贼但责任不专类多因循苟且不能申明赏罚以励人心致令盗贼滋多地方受祸今因尔所奏及该部覆奏事理特改命尔提督军务常在赣州或汀州住札仍往前各处抚安军民修理城池禁革奸弊一应军马钱粮事宜俱听便宜区画以足军饷但有盗贼生发即便严督各该兵备守备守巡并各军卫有司设法调兵剿杀不许踵袭旧弊招抚蒙蔽重为民患其管领兵快人等官员不拘文职武职若在军前违期并逗遛退缩者俱听以军法从事生擒盗贼鞫问明白亦听就行斩首示众斩获贼级行令各该兵备守巡官实时纪验明白备行江西按察司造册奏缴查照南方剿杀蛮贼事例升赏激劝仍要选委廉能官员密切体访或佥所在大户并被害之家及素有智力人丁多方追袭量加粮赏或募知因之人阴为乡导或购令贼徒自相斩捕或许令胁从并亡命窝主人等自行出首免罪皆听尔随宜处置不必执定一说其应捕人员尤要严加戒约不许妄拏平人及容贼挟雠攀引因而吓诈财物扰害良善军卫有司官员中政务修举者量加奖劝其有贪残畏缩误事者文职五品以下武职三品以下径自拏问发落事有应与各该镇巡官计议者亦须计议而行尔为风宪大臣受兹新命尤宜廉能刚果肃清积弊以副　朝廷委任之意如违责亦有所归焉尔其钦承之毋忽故敕钦此钦遵拟合通行为此仰抄捧回司照依案验备奉　敕谕内事理并行该道守巡兵备守备等官及府卫等官及府卫所县大小衙门一体钦遵施行都司呈镇守布政司呈巡抚按察司呈巡按衙门各查照施行<br />

                    <br>
                        <br />
△其十五案委江西分巡岭北道纪录功次　【九月十九日】<br />
<br />
节该钦奉　敕谕生擒盗贼鞫问明白就行斩首示众斩获贼级行令各该兵备守巡官实时纪验明白备行江西按察司造册奏缴查照升赏激劝钦此钦遵查得先准兵部咨内开湖广广东江西三省起调官军兵快夹剿郴桂上犹等处輋贼已该本院备将南赣二府兵粮事宜及合用本省巡按御史纪功等项缘由具奏去后今照进兵在迩各贼四散出掠官兵擒斩已有陆续解到功次所据纪录官员若候命下前往未免缓不及事为此仰抄案回道照依案验备奉　敕谕内事理行委兵备副使杨璋不妨本等职事照旧军前赞画庶务将陆续解到功次一面纪录仍呈巡按衙门查照本院具题事理前往纪录施行<br />
<br />
△其十六咨报湖广巡抚右副都御史秦分兵守把龙泉隘口　【十月】<br />
<br />
准巡抚湖广都御史秦云云看得龙泉一县与上犹县诸巢接境将来三省夹攻使龙泉所守不固则吉安属县俱被骚扰必须大兵一哨就从佌路进剿方可止贼奔冲已行吉安府知府伍文定备行所属龙泉万安太和等县永新安福等所精选民间打手或在官机兵共二千名编成队伍督同知县陈允谐等分统俱赴龙泉县屯札该县乡夫即日起集守把隘口听候克期夹剿外今准前因合就咨报为此备由移咨前去烦为查照施行<br />
<br />
△其十七咨报湖广巡抚右副都御史秦夹攻事宜<br />
<br />
准巡抚湖广都御史秦　咨内开夹攻江西该分哨道并把截之路及各该官军不无追剿往来过境必须各给旗号识别以防错误几遇贼势纵横及攻坚去处各领哨官即便发兵策应同舟共济又称各省窝贼之家今既各有指实必须从长计处绝其祸本以收全功烦为参酌行止并将合行事宜咨报以凭转行各该领兵等官遵守等因准此先该本院访得大庾南康上犹三县近附贼巢良民村寨甚多往年大征不曾分别善恶给与良民旗号及拨兵护守以致狼土官兵贪功妄杀玉石不分亦有一二良民村寨给与旗号拨兵护守又被不才领兵官员并良民寨主受贼重贿及将有名贼首隐藏其家事定仍复还巢至今贻患及有吉安府龙泉万安泰和三县并南安府所属大庾等三县居民无藉者往往携带妻女入輋为盗行刼则指引道路征剿则通报消息尤为可恶即今闻有大兵夹攻俱各潜行回家遇有盘诘辄称被虏迯归因而得脱诛戮若不通行挨究将来事定仍复入巢地方之患何时可已就预行上犹等三县着落当该掌印官员查出附近贼巢居民村寨通计若干画图申报以凭每寨给与良善旗号临期拨兵护守仍取各寨主并地方总甲甘结在官如有应剿贼徒来投希图隐匿者许其擒斩送官照例重赏容隐者事发一寨之人通行坐以奸细重罪其大庾龙泉等六县各给告示晓谕乡村里老人等但有平昔入輋为盗即今潜出许其举首亦行照例给赏容隐事发本家并四邻一体坐罪如此庶良善免于玉石俱焚而盗贼得以根株悉拔俱经牌仰该道遵照施行外又据委官知府等官季斆等呈称依奉本院方略分兵于上犹南康等处防遏被贼两次紏众出攻南安俱幸我兵克捷即今贼势略已衰败若乘此机会直捣其巢旬月之间可期扫荡云云本院看得三省夹攻事宜集兵有先后期约有迟速如上犹大庾之贼江西先与湖广夹攻止令广东之兵于仁化把截候广东兵力已齐听湖广广东约会夹攻江西之兵止于大庾把截通候广东湖广夹攻已毕广东之兵移于惠州江西之兵移于龙南又行约会夹攻如此庶先后有序事机不失兵力不竭粮饷可省又经移咨贵院查照施行外今隹前因看得官军过境必须各给旗号识别以防错误攻坚去处必须各领哨官即便发兵策应庶得成功持论既极公平所处又甚详悉除行领哨等官遵照施行外惟守备指挥李璋所呈窝贼之家传闻之言未必皆实已行该道再行查访务求的实拔绝祸源其进攻次第惟桶冈一处该与湖广之兵会合若长流坑左溪等处皆深入南安府所属三县腹心之内见今不次拥众奔冲势难止遏本院欲将前项贼巢以次相机剿扑候贵治之兵齐集会合夹攻桶冈如此则江西腹心之害已除而二省夹攻之举得以并力从事拟合移咨前去烦为查照定处咨报施行<br />
<br />
△其十八分委赣州府知府邢珣等统哨　【十月初十日】<br />
<br />
据守把金坑等处领兵县丞舒富等申称探得各輋贼首闻知湖广土兵将到集众刼掠猖炽日甚凿山开堑为备益坚又闻于桶冈后山陡绝崖壁结构飞梯自此直入范阳大山延袤千里自来人迹所不能到今皆搬运粮谷设有机隘意在悉力拒战战而不胜即奔入此中截断飞梯虽有十万之众亦无所施其力乞要急为区处等因到院随将各輋擒获贼徒备细研审亦与所呈略同照得先经具　题及备行两省将各处贼巢以次攻剿先约湖广官兵会攻上犹诸贼未报但南赣兵力自来疲弱为贼所轻必资湖广土兵然后行事贼见土兵未至必以为夹攻尚远今若出其不意奋兵合击先以一哨急趋其后夺其隘口贼既失势殆可尽殪若必俟土兵之至果如各官所呈陷贼计中老师费财复为他日之患追悔何及本院节准兵部咨题奉　钦依南赣地方贼情着都御史王守仨自行量调官军设法剿捕及近奉敕谕云云俱听以军法从事钦此钦遵除监督守巡官员行令分投先往上犹大庾等处调度催督外本院身督中军直捣横水大巢所据各哨官兵合就分委督发依期进剿<br />
<br />
一仰赣州府知府邢珣统领后开官兵自上犹石人坑进由上稍石溪入磨刀坑过白封龙一面分兵搜茶潭窵井杞州坑正兵经过朱坑早坑入杨梅村攻白蓝横水与都司许清指挥谢昶姚玺知县王天与等兵会合共结为一大营及各选精锐用乡导分引赍干粮三日四搜附近各山寨如荼潭窵井杞州坑寨下等处多方爪探务期尽绝互相援应毋致疏虞左溪诸贼既尽然后分哨起营过背乌坑穿牛角窟踰梅伏坑过长流坑涉果木口搜芒背上思顺过乌地入上新地中新地下新地攻桶冈峒诸贼与知府唐淳指挥余恩谢昶等兵合势夹击贼既败散遂会各营连络掎角为一大营各选精锐开合纵横分布搜扒必使噍类无遗候有班师期日方许回兵领哨各官及兵快人等敢有临阵退缩违犯号令者仰遵照本院钦奉敕谕内事理听以军法从事本官务要竭忠効命益展才猷严督诸军奋勇前进荡除羣丑以靖地方如或怠忽乖缪致有疏虞　国典具存罪难轻贷本院即日进屯南康亲临督战一应进止机宜密切差人俱赴营所禀白牌候事完日缴<br />
<br />
计开<br />
<br />
安远县新民义官叶芳曾德礼等名下打手八百名<br />
<br />
干字营哨长赵志标等名下机兵四百名　弓箭手一队　铳手八名　乡导二十名<br />
<br />
火药八十斤　地图一张　军令八十张　号色布一千五百件　兵旗大小九十面　令字蓝绢大旗一面【奇兵搜扒用为先导寻常皆卷遇各营兵始开】　令字黄绢大旗一面【正兵行动用为先导寻常皆卷遇各营兵始开】<br />
<br />
军令<br />
<br />
一失误军机者斩<br />
<br />
一临阵退缩者斩<br />
<br />
一违犯号令者斩<br />
<br />
一经过宿歇去处敢有搅扰居民及取人一草一木者斩<br />
<br />
□札营起队取火作食后时迟慢者照军法治因而误事者斩<br />
<br />
一安营住队常如对敌不许私相往来及辄去衣甲器仗违者照军法治因而误事者斩<br />
<br />
一凡安营讫非给有各队信牌及非营门而辄出入者皆斩守门人不举告者同罪其出营樵牧汲水方便而擅过营门外者杖一百<br />
<br />
一军中呼号奔走惊众者斩虽遇贼乘暗攻营将士辄呼动者斩军中卒遇火起除奉军令救火人外敢有喧呼及擅离本队者斩<br />
<br />
一军中守夜巡夜之人每夜各有号色号色不应者即便收缚<br />
<br />
一军中不许私议军机及妄言祸福休各惑乱众心违者皆斩<br />
<br />
一凡入贼境哨探可往而畏难不往托故推调及回报不实者斩<br />
<br />
一军行遇敌人来冲及有埋伏在傍者不许辄动即便整队向贼牢札相机杀剿违者斩<br />
<br />
一军行遇贼众乞降恐有奸谋即要驻军严备一面飞禀中军令其远退自缚来投不许辄与相近遇有自称官吏及地方里老来迎接者亦不许辄与相近即便驻军严备一面飞禀中军审实发落违者皆斩<br />
<br />
一贼使入营及来降之人将士敢与私语及问贼中事宜凡漏泄军情者斩<br />
<br />
一凡临阵对敌一队失全队皆斩邻队不救邻队皆斩<br />
<br />
一贼败追奔不得太远一听号令闻鼓方进闻金即止违者斩<br />
<br />
一贼巢财物并听杀贼已毕差官勘验给赏敢有临阵擅取者斩<br />
<br />
一乘胜逐贼不许争取首级路有遗下金银宝物不许低头拾取违者皆斩<br />
<br />
一仰统兵官汀州府知府唐淳统领后开官兵前往南安府自百步桥浮江合村等处进屯聂都会同把隘推官徐文英将点集守把乡夫于内选取堪为乡导者一百名分引哨路进袭上关破下关乃分兵为三哨中一大哨踰相见岭扑密溪径攻左溪右一小哨从下关分道搜丝茅坝复从中大哨于密溪进攻左溪左一小哨自密溪搜羊牯脑山复自密溪从中大哨进攻左溪三哨复合为一与本院会于横水遂会同守备郏文知府季斆指挥余恩县丞舒富等兵五营掎角合为一大营乃各选精锐用乡导分引赍干粮二三日四搜山寨多方爪探务期尽绝互相援应毌致疏虞左溪诸贼既尽听候本院再授方略然后分哨起营复自密溪回关田推官徐文英仍于关田厚集营阵以待奔窜遗贼勿轻散动本官自关田率兵由古亭进屯上保复自上保历茶坑由十八磊依期进于木坳攻桶冈诸贼与知府邢珣指挥余恩等兵合势夹击贼既败散遂会各营连络掎角为一大营各选精锐开合纵横分布搜扒必使噍类无遗候有班师之日方许回兵领哨各官及兵快人等敢有临阵退缩违犯号令者仰即遵照本院钦奉　敕谕内事理听以军法从事本官务要竭忠効命益展才猷严督诸军奋勇前进荡除羣丑以靖地方如或怠忽乖缪致有疏虞　国典具存罪难轻贷本院即日进屯南康亲临督战一应进止机宜密切差人俱赴营所禀白牌候事完日缴先具依准及起程日期呈来<br />
<br />
计开<br />
<br />
领哨县丞一员陈乘　上杭县李福英等名下打手一千二百名　聂都等寨乡夫一百名　乡导义官一名　铳手四名　弓箭手八名<br />
<br />
火药八十斤　地图一张　号色布一千五百件　兵旗大小八十四面　令字关防黄布大旗一面【安营建】令字蓝绢大旗一面【奇兵揜击用为先导寻常皆卷遇各营兵始开】令字黄绢大旗一面【正真行动用为先导寻常皆卷遇各营兵始开】<br />
<br />
一仰南安府知府季斆统领后开官兵自南安府石人背进破义安分兵搜朱雀坑入西峰分兵搜狐狸坑进铅厂分兵搜李家坑屯稳下分兵搜李坑遂踰狗脚岭搜阴木坑攻左溪与本院会于横水遂与守备郏文知府邢珣唐淳指挥余恩县丞舒富等兵合连为一大营乃各选精锐赍干粮三日用乡导分引四搜附近山寨多方爪探务期尽绝互相援应毋致疏虞左溪诸贼既尽然后分哨起营过密溪羊搜牯脑踰相见岭历上关下关关田经古亭分屯上保茶坑断胡芦洞等处贼路四面设伏以待桶冈奔贼为都指挥许清之继探候缓急相机应援必使根株悉拔噍类无遗候有班师期日方许回兵领兵各官及兵快人等敢有临阵退缩违犯号令者仰即遵照本院钦奉　敕谕内事理听以军法从事本官务要竭忠効命益展才猷严督诸军奋勇前进荡除羣丑以靖地方如或怠忽乖缪致有疏虞　国典具存罪难轻贷本院即日进屯南康亲临督战一应进止机宜密切差人俱赴营所禀白牌候事完日缴先具依准并起程日期呈来<br />
<br />
计开<br />
<br />
巽字营官兵一千二百一十五员名　弓箭手一队二十五名　铳手八名　乡导二十名　火药八十斤　地图一张　军令八十张　号色布一千五百件　兵旗大小五十八面　令字关防黄布大旗一面【安营建】　令字蓝绢大旗一面【奇兵揜击用为先导寻常皆卷遇各营兵始开】　令字黄绢大旗一面【正兵行动用为先导寻常皆卷遇各营兵始开】<br />
<br />
一仰江西都司都指挥佥事许清统领后开官兵自南康进破鸡湖扑新地袭杨梅坑攻白蓝与本院会于横水遂与知府邢珣等兵会合共结为一大营乃各选精锐用乡导分引赍干粮二三日四搜附近各山寨多方爪探务期尽绝互相援应毌致疏虞横水诸贼既尽听候本院再授方略然后分哨起营自横水穿牛窟搜川坳阴木潭会左溪入密溪过相见岭历下关上关关田上华山过鳞潭屯左泉分断西山界胡芦洞等贼路四面设伏以待桶冈奔贼仍归屯横水控制诸巢遥与知府季斆相机应援必使根株悉拔噍类无遗候有班师期日方许回兵领哨各官及兵快人等敢有临阵退缩违痄号令者仰即遵照本院钦奉　敕谕内事理听以军法从事本官务要竭忠効命益展才猷严督诸军奋勇前进荡除羣丑以靖地方如或怠忽乖缪致有疏虞　国典具存罪不轻贷本院即日进屯南康亲临督战一应进止机宜密切差人俱赴营所禀白牌候事完日缴先具依准及起程日期呈来<br />
<br />
计开<br />
<br />
信丰千户所千户林节所统信丰兵夫八百名千户朱诚所统军二百五十名　弓箭手一队二十五名　铳手八名　乡导二十名<br />
<br />
火药八十斤　地图一张　军令八十张　号色布一千一百件　兵旗大小九十面　令字关防黄布大旗一面【安营建】　令字蓝绢大旗一面【奇兵揜击先导寻常皆卷遇各营兵始开】　令字黄绢大旗一面【正兵行动用为先导寻常皆卷遇各营兵始开】<br />
<br />
一仰守备南赣二府地方以都指挥体统行事指挥使郏文统领后开官兵前往南安府自石人坑度汤瓶岭破义安上西峰过铅厂破苦竹坑剿长河洞搜狐狸坑攻左溪与本院会于横水遂与知府唐淳季斆指挥余恩县丞舒富等兵五营连络为一大营乃各选精锐用乡导分引赍干粮二三日四搜附近山寨如天台庵狮子山丝茅坝等处多方爪探务期尽绝互相援应毌致疏虞左溪附近诸贼既尽听候本院再授方略然后分哨起营自左溪过密溪分兵搜丝茅坝会下关入关田过古亭踰上保搜茶坑屯于十八磊分兵断下章设伏以待桶冈奔贼为知府唐淳之继使人探候消息相机应援必使远近各贼噍类无遗候有班师期日方许回兵领兵各官及兵快人等敢有临阵退缩违犯号令者仰即遵照本院钦奉　敕谕内事理听以军法从事本官务要竭忠効命益展才猷严督诸军奋勇前进荡除羣丑以靖地方如或怠忽乖缪致有疏虞　国典具存罪难轻贷本院即日进屯南康亲临督战一应进止机宜密切差人俱赴营所禀白牌候事完日缴先具依准及起程日期呈来<br />

                    <br>
                        <br />
计开<br />
<br />
指挥冯翔所统安远县义官唐廷华杜栢等名下打手四百名　唐克箎等名下弩手二百名　雩都县义官刘秩易元名下兵夫二百名　会昌所百户葛兴所统军二百五十名　弓箭手一队二十五名　铳手八名　乡导　十名　火药八十斤　地图一张　号色布一千三百件　军令八十张　弓十张　兵旗大小　十面　令字关防黄布大旗一面【安营建】　令字蓝绢大旗一面【奇兵揜击用为先导寻常皆卷遇各营兵始开】　令字黄绢大旗一面　【正兵行动用为先导寻常皆卷遇各营兵始开】<br />
<br />
一仰赣州卫指挥余恩统领后开官兵自上犹官隘踰独孤岭至营前进金坑屯过步破长流坑分兵入梅伏坑破牛角窟扑川坳阴木潭与正兵合攻左溪与本院会于横水遂与县丞舒富知府唐浮季斆守备郏文等兵连络为一大营乃各选精锐赍干粮二三日用乡导分引四搜附近各山寨多方爪探务期尽绝互相援应毌致疏虞左溪诸贼既尽听候本院再授方略然后分哨起营过密溪搜羊牯脑踰相见岭历下关上关关旧经华山鳞潭网夹里从左溪入西山界攻桶冈诸贼与知府刑珣唐淳指挥谢昶等兵合势夹击贼既败散遂会各营连络掎角为一大营各选精锐开合纵横分布搜扒必使噍类无遗候有班师期日方许回兵领兵各官及兵快人等敢有临阵退缩违犯号令者仰即遵照本院钦奉　敕谕内事理听以军法从事本官务要竭忠効命遵照方略严督诸军奋勇前进荡除羣丑以靖地方如或怠忽乖缪致有疏虞　国典具存罪难轻贷本院即日进屯南康亲临督战一应进止机宜密切差人俱赴营所禀白牌候事完日缴先具依准及起程日期呈来<br />
<br />
计开<br />
<br />
龙南县新民王受等谢钱等名下兵一千一百名　弓箭手一队二十五名　铳手八名　乡导一十名　火药八十斤　军令八十张　地图一张　号色布一千三百件　兵旗大小五十八面　令字关防黄布大旗一面　【安营建】　令字蓝绢大旗一面【奇兵揜击用为先导寻常皆卷遇各营兵始开】　令字黄绢大旗一面【正兵行动用为先导寻常皆卷遇各营兵始开】<br />
<br />
一仰宁都县知县王天与督同典史梁仪统领后开官兵自上犹官隘员坑过琴江口由白面寨至长潭经杰坝屯石玉分兵搜樟木坑正兵自黄泥坑过大湾入员分与本院会于横水遂与知府邢珣都司许清等兵会合四营共结为一大营乃各选精锐用乡导分引赍干粮二三日四搜附近各山寨多方爪探务期尽绝互相援应毋致疏虞横水等处诸贼既尽听候本院再授方略然后分哨起营过背乌坑牛角窟梅伏坑涉长流渡果木口搜芒背上思顺入乌地经上新地中新地分屯下新地分兵搜扒断绝要路四面设伏以待桶冈奔贼为知府邢珣之继使人探候缓急仍与县丞舒富声息相接应援必使噍类无遗候有班师期日方许回兵领兵各官及兵快人等敢有临阵退缩违犯号令者仰即遵照本院钦奉　敕谕内事理听以军法从事本官务要竭忠効命益展才猷严督诸军奋勇前进荡除羣丑以靖地方如或怠忽乖缪致有疏虞　国典具存罪难轻贷本院即日进屯南康亲临督战一应进止机宜密切差人俱赴营所禀白牌候事完日缴先具依准及起程日期呈来<br />
<br />
计开<br />
<br />
宁都县打手一千名　兴国县机兵二百名　弓箭手一队二十五名　铳手八名　乡导二十名　火药八十斤　地图一张　军令八十张　号色布一千二百件　兵旗大小六十面　令字关防黄布大旗一面【安营建】　令字蓝绢大旗一面【奇兵揜击用为先导寻常皆卷遇各营兵始开】　令字黄绢大旗一面【正兵行动用为先导寻常皆卷遇各营兵始开】<br />
<br />
一仰南康县县丞舒富统领后开官兵自上犹营前金坑进屯过步破长流坑径攻左溪与本院会于横水遂与知府邢珣唐淳季斆守备郏文等兵合四营共结为一大营乃分选精锐赍干粮用乡导分引四搜附近贼巢如鳖坑箬坑赤坑观音山奄场仙鹤头源陂左溪等处诸贼既尽听候本院再授方略然后分哨起营复自长流坑过果木口搜芒背搜铁木里狥土池遍搜东桃坑山源竹坝泉大王岭板岭诸巢遂屯锁匙龙外四面埋伏以待桶冈奔贼仍与知县王天与声息相接彼此相机应援必使噍类无遗候有班师期日方许回兵领兵各官及兵快人等敢有临阵退缩违犯号令者仰即遵照本院钦奉　敕谕内事理听以军法从事本官务要遵照方略严督诸军奋勇前进荡除羣丑以靖地方如或怠忽乖缪致有疏虞定以军法处治本院即日进屯南康亲临督战一应进止机宜密切差人俱赴营所禀白牌候事完日缴先具依准及起程日期呈来<br />
<br />
计开<br />
<br />
震字营官兵上犹胡述吴明等二百名　南康王镇定赖养价等二百名　北乡刘叔斐锺闰珠谭乔植等三百名　石塘拏手严均显等五十名　金坑思顺过步兵一百名　白面廖惟道等兵一百名　童子里父子兵一百名　赖振禄等兵一百五十名　上犹打手李钦等一百名　信丰县杨璮等一百名　弓箭手一队二十五名　铳手八名　乡导二十名<br />
<br />
火药八十斤　地图一张　军令八十张　号色布一千五百件　兵旗大小八十面　令字关防黄布大旗一面【安营建】　令字蓝绢大旗一面【奇兵揜击用为先导寻常皆卷遇各营兵始开】　令字黄绢大旗一面【正兵有动用为先导寻常皆卷遇各营兵始开】<br />
<br />
一仰吉安府知府伍文定统领后开官兵前去屯札稳下会同守备郏文并谋恊力搜剿稽芜等处贼巢进屯横水听候本院再授方略然后进攻桶冈诸峒本官仍须详察地里险易相度机宜恊和行事毋得尔先我后力散势分致失事机　国典具存罪不轻贷其领哨各官及兵快人等敢有临阵退缩违犯号令者许即以军法从事军中一应事宜亦听随宜应变应呈报者仍呈军门施行俱毋违错具依准随牌缴来<br />
<br />
计开<br />
<br />
庐陵等县官兵三千员名　乡导二名　军令八十张　地图一张　令字关防黄绢大旗一面【安营建】　令字蓝绢大旗一面【奇兵揜击用为先导寻常皆卷遇各营兵始开】　令字黄绢大旗一面【正兵行动用为先导寻常皆卷遇各营兵始开】<br />
<br />
一仰广东潮州府程乡县知县张戬统领部下新民打手乡夫人等搜剿稽芜黄雀坳新地等处贼巢进屯横水听候本院再授方略然后进攻桶冈诸峒本官仍须详察地里险易相度机宜慎重行事毋失事机　国典具存罪不轻贷其兵快人等敢有临阵退缩违犯号令者许照本院钦奉　敕谕内事理即以军法从事军中一应事宜亦听随宜应变应呈报者仍呈军门施行俱毋违错牌具依准缴来<br />
<br />
计开<br />
<br />
程乡县新民打手乡夫一千六百六十三名　乡导二名　军令八十张　地图一张　兵旗大小五十六面　号色布一千七百件　令字关防黄布大旗一面【安营建】　令字蓝绢大旗一面【奇兵揜击用为先导寻常皆卷遇各营兵始开】　令字黄绢大旗一面【正兵行动用为先导寻常皆卷遇各营兵始开】<br />
<br />
一仰中军营参随官<br />
<br />
△其十九案行摧督各哨官兵　【十月初十日】<br />
<br />
案照先经行仰该道守巡官分投先往上犹大庾等处住札听候各哨官兵至日即便催督进剿去后今照领兵官等官已该本院坐委合行分投催督为此仰抄案回道即便催督各哨官兵遵照方略依期星夜直抵巢穴务将前贼扫荡扑灭以靖地方毌遗芽蘖致贻后患本道仍行各官详察地里险易相度机宜慎重行事毌得轻率寡谋及逗遛退缩致误事机定以军法从事军中未尽事宜亦听随机应变施行仍呈本院知会俱毋违错<br />
<br />
△其二十案行分守岭北道官兵戴罪剿贼【十月二十一日】<br />
<br />
据参议黄宏呈指挥郏文知府季斆呈称访得朱雀等坑輋贼俱屯稽芜大山绝顶于十月十一日责令乡导指引前进柰贼据险飞石流矢杀伤巽字营千户刘彪及打伤坎字营义官唐克箎等兵夫五十余人两哨官兵冒险勇进巽字营杀死贼徒割取耳四只小功三个坎字营斩首一级夺获牛三只及将贼巢米谷尽行烧毁缘由备呈到院参看稽芜大山不系进兵隘路若使郁文季斆等遵依本院方略直趋左溪与诸军连营合势兵威既振然后分兵四剿则稽芜等巢自然闻风而靡今乃不遵约束顿兵僻路以攻险绝坚小之寇反致损威挫锐非但有乖节制抑且违误师期若使各哨官兵皆若季斆等后期不进则左溪横水贼巢根本腹心之地何由攻破诸军何由得有今日之胜论情定罪俱合处以军法但今各营皆已乘胜追逐贼徒四散奔溃正系紧关搜截之际姑令戴罪剿绝以赎前辜为此仰抄案回道速督各官分投把截搜剿俱要励志奋勇毌徒退缩以自全毌以小挫而自馁务奋渑池之翼以收桑榆之功如复仍前畏缩违误军令具存难再容恕仍将阵亡千户刘彪及被伤兵夫人等查验纪録量加优恤<br />
<br />
△其二十一牌行统兵官恊谋搜剿<br />
<br />
据参议云云为此牌仰指挥郏文等仍屯稳下督同指挥冯翔分领兵快与知府伍文定恊谋合力搜剿稽芜等贼知府季斆退屯义安分兵守把沙村等隘遥与聂都守隘推官徐文英声势相应务遏诸贼南奔要路相机搜剿各官俱要励志奋勇毌徒退缩以自全毌以小挫而自馁务奋渑池之翼以收桑榆之功如复仍前畏缩违误军令具存难再轻贷<br />
<br />
△其二十二咨湖广巡抚右副都御史秦克期会剿　【十月二十一日】<br />
<br />
准巡抚湖广都御史秦咨议照会剿事情已该兵部议奉　钦依克期于九月中进兵职等督理兵粮粗有次第近因杨总兵病故又为两广地远约会颇难只得改期十一月初旬衡州取齐听候分哨会兵具题及差官约会进剿即今所谓汉土官兵不旬日间俱集若令住札候至闰十二月方行会剿非惟粮饷不敷亦恐地方骚扰况贼情狡诈必致乘虚奔逸除移文两广总镇军门查照作急会议一面严督布守官兵谨把贼路防其奔逸一面督发兵粮委官分哨相机策应剿杀外备咨贵职查照事理至期督发各哨夹剿仍希由咨报等因案照先为紧急军务事本职看得进攻次第江西惟桶刚一处该与湖广之兵会合其余左溪横水等处皆深入南安府所属三县腹心之内见今不次拥众奔冲势难止遏欲将前项贼巢以次相机剿扑候贵治之兵齐集夹攻桶冈又经移咨贵职外续据县丞舒富等呈称各輋贼首闻知湖广土兵将到欲奔桶冈集众拒战战而不胜奔入范阳大山乞急为区处等因到院随将领兵知府邢珣等指授方略刻期于十月十二日子时发兵进剿本院即日进屯亲临南康督战遂破横水左溪等巢但贼首未获方行各哨追袭今准前因照得江西兵粮粗已齐集及照十一月初一日之期亦已不远除行兵备等官监督各哨一面分投追袭未获贼徒一面行令务在十一月初一日移兵径趋桶冈等处分布夹攻不许后期误事及行兵备副使杨璋移文参将史春知会外地此合咨前去烦请贵院查照早为督发切勿后时实为地方幸<br />
<br />
△其二十三案行江西岭北道克期会剿<br />
<br />
仰抄案回道会同分守官一面监督各哨兵马即将未获贼徒行令务在十一月初一日移兵江西岭北等处分布夹攻一面备行湖广参将史春遵照原行进兵夹剿不得后期误事倘致参错责有所归<br />
<br />
△其二十四牌行分守巡岭北道搜灭余党　【二十三日】<br />
<br />
照得本院于本月十二日亲督诸军进破横水等巢诸军皆奋勇敢死夺险陷阵贼乃大败擒斩功次数多良已可嘉但闻余党往往复相啸聚千百为羣设栅阻险复为抗拒官兵之备所据各兵进攻之日攀崖缘壁下上险阻疲困已极兼之阴雨连日瘴雾咫尺不辩故且容令各兵蹔尔休息今天气渐开兵力已苏若不乘此破竹之势疾速急击使诸贼声势复得连络用力益难为此牌仰该道官吏严督各营官兵星夜疾进务在三日之内扫荡余蘖必使噍类无遗敢有狃于一胜怠忽因循逗遛不进致误军机者仰即遵照　敕谕事理当时以军法从事该道亦要身督各官奋勇前进毋亏一篑务在万全<br />
<br />
△其二十五牌行典史梁仪千户林节立营防守　【十月二十七日】<br />
<br />
照得本院亲督军进破横水等巢贼徒已就诛戮但山高林密诚恐漏殄之徒大军撤后仍复啸聚必须建立营场委官防守为此牌仰共史梁仪恊同千户林节统领宁都机兵四百名信丰机兵六百名就在水大村破伐木植相视地势雄阜去处建立营场一所周围先竖木栅逐旋修筑土城听候本院回军住札以凭委官留兵防守各官务要同心恊谋精勤干理工完之日照依军功论赏所领兵众如有不听约束许以军令责治其合用匠作等项听于南安所属上犹南康等县取用该县俱要即将应付毌得迟违误事<br />
<br />
△其二十六奖励湖广统兵参将史春牌【十一月初四日】<br />
<br />
据副使杨璋呈称遵奉本院牌案监督各营官兵照依二省刻定日期于十一月初一日午时攻破桶冈大峒贼徒皆已擒斩巢穴悉已扫荡但湖广官兵未知恐仍复前来非但无贼可剿抑且徒劳远涉乞将湖广官兵留屯彼地免其过境实为彼此两便等因到院看得桶冈天险先经夹剿围困半年终不能下乃今一鼓而破斯固诸将用命军士效力实亦湖广兵威大振有以慑服其心故破巢之日不敢四散奔溃以克收兹全功访得湖广统兵参将史春纪律严明行阵肃整故能远扬威武致兹克捷虽兵不接刃而先声以张相应差官奖励为此牌差千户高睿赍领后开花红礼物前去湖广郴州亲送本官营内传布本院奖励之意以彰本官不显之功<br />
<br />
△其二十七咨湖广巡抚右副都御史秦摘兵搜扒　【十一月十一日】<br />
<br />
据知府邢珣唐淳会呈各职近奉本院调发于本年十一月初一日依湖广克期夹攻桶冈峒诸巢遵依攻破茶寮等处擒斩贼党已尽见今各兵四散搜扒无则可捕访得官兵未进之先各贼带领家属迯住桂东县连界大山藏躱及将捕获贼人黄顺等备细研审相同但今彼处官兵未见前来若不移文催督诚恐先遁各贼乘虚在彼奔窜各营官兵难于过境搜扒呈乞照详等因到院卷查先为前事已经通行湖广江西广东三省该道兵备守巡等官调集官军把截夹攻及严督府卫所州县等官起集兵快乡夫各于贼行要路昼夜把截若贼奔遁就便相机擒捕去后今据照得桶冈贼徒陆续潜迯所据守隘等官未暇参究但今各贼久在彼藏躱若不速行搜扒将来大兵既撒诸贼必将复归桶冈重贻后患为此合咨贵院烦将原调官兵量摘三四千前来桂东连界大山逐一搜扒必使果无噍类然后班师庶几一劳永逸而彼此两无遗憾及请戒令各官止于连界大山搜扒不得过境深入尤为地方之幸<br />

                    <br>
                        <br />
△其二十八案行湖广郴桂兵备摘兵搜扒<br />
<br />
据知府邢珣云云为此仰抄案回道备呈抚镇等衙门查照施行一面转行统兵参将史春将原调官兵内摘拨三四千人前来桂东连界大山内逐一搜扒必使各山果无噍类然后班师仍严饬前项官兵止于连界大山搜扒不得过境深入重为地方之患毌得违误<br />
<br />
△其二十九犒赏湖广官兵　【十一月十五日】<br />
<br />
据湖广兵备副使陈璧差舍人王廷玺禀称该省土兵已于本月十一日俱至桂东随据湖广守备武冈指挥王翰呈称克期于十一月十三日进剿等因参看得湖广官兵既已约定十一月初一日进剿自合依期速进今本省官兵攻破桶冈已将半月始闻各兵前来揆之初约实已后期但念各兵千里远涉亦已劳顿若能悉力搜剿尚有可冀之功且宜略弃小过先行犒劳及照郴桂地方原系本院所属相应差官押束为此除差赣州卫指挥同知明德赍执令旗令牌前往监押外牌仰□州兵备道官吏即将发去牛酒照数查给用见本院慰恤犒劳之意各官务要严饬兵众遵照该省巡抚军门及本院号令约束各于当境界内藏贼山坳去处搜扒务使地方解倒悬之苦百姓有安堵之休共勤忠贞之节以收廓清之功如或参错乖缪致有疏虞　国典且存决不轻贷仍取犒赏过缘由并各土兵头目人等姓名数目各具依准随牌缴来<br />
<br />
△其三十牌行监军巡守官分屯把截　【十一月十五日】<br />
<br />
访得桶冈峒残贼见今俱迯上章山内若湖广官兵从彼四路井入其势必复遁回所据贼奔要路惟茶寮茶坑竹瓦窑等处冣当兵锋除本院亲率帐下见屯茶寮分遣守备指挥郏文督同指挥谢昶冯廷瑞等屯新地知府唐淳屯霹雳坑知府邢珣屯胡芦洞知县张戬屯竹瓦窑县丞舒富屯茶坑知府伍文定屯大水小水知府季斆屯聂都各人严加把截相机行事外其茶坑竹瓦窑等处合遣方面重臣往彼监督庶使兵威振扬土兵不致生事为此牌仰兵备副使杨璋分守参议黄宏即便前去地名茶坑聂都等处监督各项官兵务要设奇埋伏以邀奔贼仍令厚集营阵振扬兵威以待湖广土兵止令于连界贼遁各山搜扒不得过境深入重为民患毌得违误致有疏虞　国典具存罪亦难逭<br />
<br />
△其三十一犒恤统兵土舍　【十一月二十一日】<br />
<br />
据兵备副使陈璧呈称会同指挥王翰知府何诏遵将指挥明德赍到犒赏牛酒银两眼同给受当即申明军门号令严督本哨汉土官民军兵在于本省界内山箐深密岩寨去后设法搜扒期在尽绝及禁束不许一兵一卒越过江西境界并将本哨原领两江口土兵头目人等姓名开报到院看得前项土兵头目人等赴夹攻之期虽亦稍迟涉艰险之路则已甚远宜录勤劳量行犒恤为此牌仰郴桂兵备道官吏即便公同差去指挥明德将本院发去牛酒银两查照后开数目逐名分给用宣本院慰劳之意以勉各役报效之忠仍各严加戒饬务于本省界内贼遁大山搜扒不得过镜侵扰良民获有多功重赏不吝苟违节制军法具存备开给赏过缘由缴牌<br />
<br />
△其三十二牌行统兵知府伍文定把截奔贼抚处降民　【十一月二十五日】<br />
<br />
照得湖广官兵见今攻剿朱广鱼黄等处贼心东奔聂都地方正当冲要先该本院行委知府季斆分兵把截近因本官禀称朱雀等坑輋人何文秀等俱各告招已经行令从宜处置势难轻动兼且贼奔要路非止聂都一处必须委官恊把又据百长朱文清禀称新溪等巢告招輋人刘汝贵等三十二名自愿随兵杀贼立功亦合委官抚处为此牌仰知府伍文定分兵前往聂都等处督同推官徐文英严加把截相机擒捕一面拘集朱文清等乡兵先将投招刘汝贵等从宜处置督令杀贼立功或将老幼妇女责令附近村寨领养免致土兵人等杀害候获有功次通行开具花名一并解赴军门以凭议处安插承委官员务要周悉详慎区画停当毌致疏虞<br />
<br />
△其三十三牌行江西袁州府提问失期官员　【十二月初九日】<br />
<br />
据袁州府萍乡县申称知县高桂到任两月查追各年未完钱粮清理军伍又称城垣塌倒修补未完等项缘由申报到院卷查前事已经调取高桂等前来军门领兵杀贼随准兵部咨奏奉　钦依各官之中敢有抗违者即以军法从事又经通行催取去后今据前因参看得知县高桂既奉明文调取杀贼自合依期星夜前赴军门听用为当乃敢故违军令繁文抵搪且本院于七月行县调取抗违两月之上不行前来至十月初一日本院亲督各哨进剿輋贼本官已是违期却是本月十六日方纔具申遮饰若使调用各官俱若高桂傲慢违抗岂不有误军机合就处以军法但今师已克捷姑从轻提问以警将来为此牌仰本府官吏即便行提犯人高桂正身到官问拟应得罪名具招申报发落母得容延取罪不便<br />
<br />
△其三十四犒赏统兵致仕宣慰彭世麒　【十二月十六日】<br />
<br />
据哨探指挥明德报称湖广广东鱼皇洛平石等处贼巢悉破地方已宁等因照得统兵致仕宣慰彭世麒素称儒雅久着勋劳养高林下犹深报　国之诚同苦行间复建平徭之绩合行犒奖以励忠勤为此今差舍人任光领赍后项礼物前去本官处亲行犒劳用见嘉乐之意仍仰本官益敦邹鲁诗书之习以为湖湘忠义之倡惟为善之不替庶永誉以无穷<br />
<br />
△其三十五批广东岭南道调摘兵壮呈　【闰十二月二十二日】<br />
<br />
据兵备佥事王大用呈看得三省会剿调摘各处兵状葢亦事不容己若使该县官吏果能先事为备多方设法在城在乡俱行起集排门父子兵夫操演振扬威声盗贼闻风自然不敢轻犯今乃无事则袖手坐视及至贼已入境抢掠方纔选兵此亦何能有济所据各该官吏俱合拏问但既称正在用人之际姑记其罪仰该道急与查处仍行邻道及附近府县一体多方设法严谨督捕务期剿获以赎前罪如再因循怠慢徒以兵少为辞致有疏虞定行从重拏究不恕呈缴<br />
<br />
△其三十六案行岭北道庆贺湖广镇巡司等官　【闰十二月二十九日】<br />
<br />
照得湖广郴桂等处所辖輋贼连年紏年广东江西贼众刼掠乡村攻打县堡远近荼毒神人痛愤近因奏奉　钦依三省合兵征剿三月之内巢穴扫荡贼党尽擒共收克捷之功用树安攘之绩是皆湖广巡抚监军怀远略而行之以慎密出奇谋而镇之以安静及各守巡兵备等官同心恊力竭忠奋勇之所致自此各省人民悉解倒悬之苦偕享袵席之安推功仰德礼宜行庆为此仰抄案回道即于赏功所动支后开银花彩段礼物差官领赍前去湖广送赴　钦差巡抚都御史秦镇守太监杜及巡按纪功监察御史王并方布政恽副使等官少将本省庆贺之意以见同舟共济之情<br />
<br />
△其三十七案行岭北道设立茶寮隘所<br />
<br />
照得抚属上犹等县所辖桶冈天险四面青壁万仞中盘二百余里连峰参天深林绝谷不睹日月贼众屯据其间东出西没游刼殆遍人民遭其荼毒地方受其扰害先年亦尝用兵夹剿坐困数月不能浮其一卒竟以招抚为名而罢近该本院奉　命征剿仗赖　天威悉已扫荡但恐官兵撤后四方流贼乘间复聚必须于紧关去处设立隘所分拨军兵委官防御庶使地方得以永宁本院见屯茶寮亲督知府邢珣唐淳等徧历各处险要相视得茶寮正当桶冈之中自来盗贼据以为险西通桂东桂阳南连仁化乐昌北接龙泉永新东入万安兴国堪以设隘保障当因湖广官兵未至各营屯兵坐候因以其暇责委千户孟俊等督领兵夫先行开填基址伐木立栅起葢营房见今规模草创已具本院即欲移营上犹必须委官督工庶几垂成之功不致废弛及照茶寮既设隘所就合摘拨官兵防御查得皮袍洞隘兵原非紧要合改移茶寮及于邻近上保古亭赤水鲜潭金坑编选隘夫兼同防守庶一劳永逸事可经久为此仰抄案回道坐委能干县官一员前去茶寮督工完造务要坚固永久不得因循迟延一面查照本院钦奉敕谕随宜处置事理即将原拨守把皮袍洞隘官兵尽数移就茶寮住札一面于上保赤水古亭鲜潭金坑等寨量丁多寡每寨抽选精壮者一二百名兼同防御其合用匠作工食等项行令上犹南康大庾三县量支官钱给用完日具数及起拨官兵数目一并回报查考仍呈抚镇巡按衙门知会<br />
<br />
△其三十八批岭北道新设县治事宜呈<br />
<br />
据副使杨璋备将横水事宜开欵呈详一大兵撤后余孽不无再集查得县丞舒富才颇有为擒贼功多合无将上犹大庾龙泉三县机兵打手乡兵各点集一千名专委统领于新立县所住札将已破贼巢不时巡视如有余党复集即便擒拏<br />
<br />
看得横水虽建县治工未易就近照本院议于桶冈横水两处先立隘所行仰该道将附近虚设隘夫及各村寨并通贼人户悉行查编隘夫各一千余名计亦足以防剿余贼若复于三县各点机快千名不无粮饷费多但欲委官往来巡视亦须用兵防护每县止点三百名分作三班跟随委官舒富于横水桶冈等处巡视遇有残党啸聚即便兼督隘夫剿扑有功照例升赏机兵打粮准于各县所余饷内支给每日人各一升候县治已建地方宁谧再行呈处<br />
<br />
一建立县治虽候　命下而土木兴造必须委任得人查得南安府推官徐文英在任年久干事勤能合无三县各拨人夫三百名专委本官总督采办木植烧造砖瓦会计城池衙门与夫工力匠作逐一计处呈详<br />
<br />
看得地方兵困之余量宜宽恤而推官徐文英亦有公务相妨查得横水见编隘夫一千余名今盗贼新平各夫未有追袭之役合将三县人夫分作三班委官统领每县轮班两月就委县丞舒富不妨往来巡逻兼督一应采办木植烧造砖瓦等役就令本隘各夫相兼并作况本官又有跟随机快三百名无事之时亦可通融役使如此则民不重困事亦易集<br />
<br />
一二府旧俗田地自不耕种皆佃与龙泉泰和万安等县流移人户至于盗贼之兴前项之人指引出刼合伙分赃害不可言者合无痛加禁约如田多人少者止许佃与本地之人如违田主佃户一体坐罪发遣<br />
<br />
看得所议深切时弊实乃弭盗之源仰即出给告示严加禁绝今后但有异府各县之人潜住本处村寨佃种者即系奸细之徒但有容留潜将田土佃种者即系窝藏流贼奸细之人体访得出或被人告发即便擒拏到官断治如律<br />
<br />
一新设县治界乎三县之中道路俱被輋人凿峻往来甚阻合无三县各委官带人夫百名工石数名将前项道路开通仍于适均去处先建公馆一所及铺舍各一座庶车马流通盗无所容<br />
<br />
看得所议委官起夫渐次开通就委县丞舒富兼督候道路既平即将各夫解放其设立公馆铺舍等项悉照详施行<br />
<br />
一新设县治三县该剖图分累年被贼搔扰占据钱粮皆其包纳其余人民俱以兵马之扰搬运之劳困苦已极况今添设县治未免仍于三县取办合无将三县正德十二年该割图分连正德十三年税粮差役尽行蠲免候十四年一体纳粮当差<br />
<br />
看得所建县治未经奏准各县钱粮纵复奏蠲恐未允免除合用人夫量行拨起外其余不急事务该道悉行查革以苏民困蠲免钱粮候设县之后另行议奏<br />
<br />
一县治既设学校当先合行提学副使将三县之中见在增广考其尤者废于新县以充廪膳起送民间俊秀以充增附<br />
<br />
看得议选生徒良亦先务然亦须兼存填实之意仰先行提督学校官于三学之内但有愿于新设县治起葢房屋占籍移居者即便听拨新学仍于其中略考文艺以充廪膳增附之数如此则既庶既富而学校之教可兴矣<br />
<br />
△其三十九牌行招抚官县丞舒富　【正德十三年二月初八日】<br />
<br />
据县丞舒富禀称横水等处新民廖成廖满廖斌等前来投召随又招出别山余党唐贵安等一百四十二名口俱称原系被胁无辜乞要安插照例粮差等因到院照得横水桶冈诸贼已经本院亲调官兵将贼首蓝天凤等悉已擒剿奏捷去后近准兵部咨奏奉　敕旨横水桶冈等处贼首谢志山蓝天凤萧贵模等既已擒剿地方宁靖有功官兵俱升一级不愿升者照例给赏此后但有未尽余党务要曲加招抚毋得再行剿戮有伤天地之和其横水建立县治俱依所奏施行备咨准此除查照通行外看得新民廖成等诚心投抚意已可嘉又能招出余党非但洗其既往之罪亦当录其图新之功况今奉有　敕旨方欲大普弘仁而廖成等投顺适当其时相应量加升赏一以见　朝廷之寛仁一以励将来之向化为此牌仰县丞舒富即将新民廖周授以领哨义官廖满廖斌等各与巡捕老人名目令其分统招出新民编立牌甲听候调遣杀贼更立新効以赎旧愆就于横水新建县城内立屋居住分拨田土令其照例纳粮当差本官务加抚恤毌令失所有亏信义仍仰谕各新民俱要洗心涤虑永为良善毋得听信雠家恐吓妄生惊疑自取罪累及照见今农时已逼新民人等牛具田种当未能备今特发去商税银一百两就仰本官置买耕牛农器分给各民督令上紧趂时布种其有见缺食用者亦与量给盐米一应抚安绥来之策有可施行俱仰本官悉心议处呈来<br />
<br />
△其四十牌行南安府抚缉新民　【二月初八日】<br />
<br />
据县丞舒富禀招抚过新民二百余徒乞于横水思顺等处安插已经行仰照议施行外看得招来新民安插渐多恐有贪功谲诈之徒潜去激诱生变致乱大谋合先禁约为此牌仰知府季斆将该府招出新民自行时加抚缉毌令得与外人交接致有惊疑其思顺横水等处尤要严禁所属一应官兵人等不得辄往问讯传递消息造作语言惟当专责县丞舒富悉心经理一应事机俱听从宜区处敢有假以公差报効等项名色擅去新民安插地方有所规图者定行拏赴军门治以军法该府行遵照施行<br />
<br />
△其四十一奖劳广东兵备等官　【七月初六日】<br />
<br />
据广东兵备佥事王大用等会呈督领官兵前后擒斩贼犯高快马李斌等共一千四百余名颗及据岭东道佥事顾应祥等呈督领官军前后俘斩贼犯吴佩等一千一百七十余名颗口到院为照佥事王大用顾应祥等备効勤劳懋收克捷可谓克称委任不负所学都指挥王英欧儒及知府姚鹏同知阮仲义通判邹级莫相知县李增李萼或领兵督哨或进剿防截类皆身亲行阵且历险难俱各奖劳以表勤能为此仰抄案回府即便查照后开奖劳数目动支商税银两差人分送各官用见本院嘉奖之意以明师旅激扬之典<br />
<br />
△其四十二批广东统兵都指挥等官留兵搜捕呈　【七月十九日】<br />
<br />
据统兵官王英等呈开各哨擒斩贼首龚福全高快马李斌蓝友常等首从贼犯及俘获贼属夺回被虏男妇牛马器仗等项除将获过功次查造及督知府姚鹏等率兵缉探抚处看得乐昌等处贼徒构祸连年流毒三省今兵备佥事王大用等乃能身历险阻设谋调度数月之内致此克平论厥功劳良可嘉尚除具本　奏报及一面先行犒奖外所据各哨贼徒穴巢虽已底定而漏殄难保必无况闻湖兵撤后各该巢穴多复啸聚河源龙川诸处残贼亦复招羣集党连结渐多逆其将来必复炽盛今虽役久兵疲且宜班师息众但留兵搜捕亦不可苟毌谓斩木之不蘖死灰之不然苟涓涓之不塞将江河之莫御其狼兵既已罢散难复追留若机快乡兵之属暂令归休即可起集为轮番迭出之计务使搜剿之兵若农夫之耘耨庶几盗贼之种如莨莠之可除该道仍备行搜捕各官务体此意悉拔根苗无遗后患批呈缴<br />

                    <br>
                        <br />
△其四十三批广东岭南道将士争功呈　【十月十一日】<br />
<br />
据兵备佥事王大用呈乐昌县知县李增缉获大贼首李斌等审验明白续据湖广永州府推官王瑞之呈称广东差人邀夺等情已拘知县见在人役追出原得获李斌金簪银两荷包见在显是湖广兵快计擒不得妄报掩饰看得迩者大征之举湖广实首其谋江广亦恊其力既名夹攻事同一体湖兵有失是亦广兵之罪广人有获斯亦湖人之功况今贼首既擒则湖广领哨之官亦复何咎虽云因虞得鹿而广东计诱之人亦非无功但求共成厥事何必已专其伐矧各呈词亦无相远就如湖广各官所呈即广人乘机捕获之功居然自见就如广东各官所呈则湖官运谋驱逐之劳亦自不掩获级者匹夫之所能争功者君子之大耻仰该道备行湖广守巡等官彼此同心易气各自据实造册<br />
<br />
△其四十四　钦奉升荫　敕谕通行各属　【七月初一日】<br />
<br />
六月二十九日节该　钦奉　敕谕尔奏上犹等县桶冈横水左溪等巢贼首蓝天凤谢志山等盘据险阻荼毒数郡僣拟王号图谋不轨基祸种恶已非一日今幸奉行成筭督同兵备分守等官调集官兵分哨并进擒斩首恶并从贼三千二百五十四名颗俘获贼属男妇二千三百三十六名口夺获被虏人口及头畜赃仗数多渠魁皆已授首党恶亦无遗类等因朕惟蠢兹盗贼恃险聚众稔恶岁久虽尝设法招抚愈肆桀骜及用兵攻剿又未见成功及今仅两月之间克殄此数十年未熄之患自非尔运筹定议亲临巢穴申严号令调度有方何以致此捷奏来闻朕心嘉悦除有功官员人等命该部查议升赏外兹特升尔前职荫一子为锦衣卫世袭百户仍降敕奖励以旌尔劳尚念盗贼甫平居民未尽安堵尔尤宜竭心殚虑从宜抚处以靖地方务使黔黎乐业永保无虞庶不负朝廷委任至意钦此钦遵拟合通行为此仰抄案回司道着落当该官吏照依案验备奉　敕谕内事理并行各道守巡兵备等官转行府卫所州县等衙门一体钦遵施行<br />
<br />
阳明先生别录卷之八<br />
<br />
<br />
●阳明先生别录卷之九<br />
<br />
公移二<br />
<br />
◆公移二<br />
<br />
征剿浰头巢贼始末<br />
<br />
钦奉敕谕查处福州叛军　【共二条】<br />
<br />
优奖致仕县丞龙韬牌<br />
<br />
○征剿浰头巢贼始末<br />
<br />
其一告谕各巢贼党<br />
<br />
其二牌行广东兵备兼分巡岭东道计处进剿方略<br />
<br />
其三牌行岭北道等官克期无剿<br />
<br />
其四牌行信丰县主簿等把截窜道<br />
<br />
其五牌行督哨官<br />
<br />
其六牌行督理粮饷官<br />
<br />
其七牌委参谋生员黄表<br />
<br />
其八牌行指挥金英等把截窜道<br />
<br />
其九牌行河源始兴翁源长乐四县官分探遁贼<br />
<br />
其十奖劳知府陈祥邢珣等<br />
<br />
其十一牌仰留屯官兵<br />
<br />
其十二牌行龙南县升奖百长王受等<br />
<br />
其十三牌督惠州府建立县治巡司及留屯官兵<br />
<br />
其十四牌委赣州府推官危寿<br />
<br />
其十五批汀州知府唐淳乞休申<br />
<br />
其十六告谕百姓<br />
<br />
其十七牌仰南安赣州府印行告谕<br />
<br />
其十八案行岭北道禁约搉商官吏<br />
<br />
其十九批赣州府赈济石城县中<br />
<br />
其二十批广东兵备官河源余贼呈<br />
<br />
其二十一批岭南道议处河源余贼呈<br />
<br />
其二十二钦奉敕谕恊剿广东清远等处贼<br />
<br />
其二十三案行广东岭东兵备道议剿河源巢贼<br />
<br />
其二十四案行江西岭北道区画军饷<br />
<br />
其二十五案行广东布按二司添设县治<br />
<br />
其二十六批福建漳南道议处深田巢贼呈<br />
<br />
其二十七钦奉敕谕处置湖广郴衡徭贼<br />
<br />
其二十八告谕父老子弟<br />
<br />
其二十九案行福州等六府行十家牌法<br />
<br />
其三十牌行龙川县抚谕新民<br />
<br />
其三十一牌委参随何图抚谕新民<br />
<br />
其三十二案行岭北道禁革商盐<br />
<br />
其三十三咨湖广巡抚都御史秦会定县治摘拨屯军<br />
<br />
△其一告谕各巢贼党　【正德十二年五月】<br />
<br />
本院巡抚是方专以弭盗安民为职莅任之始即闻尔等积年流刼乡村杀害良善民之被害来告者月无虚日本欲即调大兵剿除尔等随往福建督征漳寇意待回军之日剿荡巢穴后因漳寇既平纪验斩获功次七千六百有余审知当时倡恶之贼不过四五十人党恶之徒不过四千余众其余多系一时被胁不觉惨然兴哀因念尔等巢穴之内亦岂无胁从之人况闻尔等亦多大家子弟其间固有识达事势颇知义理者自吾至此未尝遣一人抚谕尔等岂可遽尔兴师翦灭是亦近于不教而杀异日吾终有憾于心故今特遣人告谕尔等勿自谓兵力之强更有兵力强者勿自谓巢穴之险更有巢穴险者今皆悉已诛灭无存尔等岂不闻见夫人情之所共耻者莫过于身被为盗贼之名人心之所共愤者莫甚于身遭刼掠之苦今使有人骂尔等为盗尔必怫然而怒尔等岂可心恶其名而身蹈其实又使有人焚尔室庐刼尔财货掠尔妻女尔心怀恨切骨宁死必报尔等以是加人人其有不怨者乎人同此心尔宁独不知乃必欲为此其间想亦有不得已者或是为官府所迫或是为大户所侵一时错起念头误入其中后遂不敢出此等苦情亦甚可悯然亦皆由尔等悔悟不切尔等当初去从贼时乃是生人寻死路尚且要去便去今欲改行从善乃是死人求生路乃反不敢何也若尔等肯如当初去从贼时死出来求要改行从善我官府岂有必要杀汝之理尔等久习恶毒忍于杀人心多猜疑岂知我上人之心无故杀一鸡犬尚且不忍况于人命关天若轻易杀之冥冥之中断有还报殃祸及于子孙何苦而必欲为此我每为尔等思念及此辄至于终夜不能安寝亦无非欲为尔等寻一生路惟是尔等冥顽不化然后不得已而兴兵此则非我杀之乃天杀之也今谓我全无杀尔之心亦是诳尔若谓我必欲杀尔又非吾之本心尔等今虽从恶其始同是　朝廷赤子譬如一父母同生十子八人为善二人背逆要害八人父母之必须除去二人然后八人得以安全均之为子父母之心何故必欲偏杀二子不得已也吾于尔等亦正如此若此二子者一旦悔恶迁善号泣投诚为父母者亦必哀悯而收之何者不忍杀其子者乃父母之本心也今得遂其本心何喜何幸如之吾于尔等亦正如此闻尔等辛苦为贼所得苦亦不多其间尚有衣食不充者何不以尔为贼之勤苦精力而用之于耕农运之于商贾可以坐致饶富而安享逸乐于心纵意游观城市之中优游田野之内岂如今日担惊受怕出则畏官避雠入则防诛惧剿潜形遁迹忧苦终身卒之身灭家破妻子戮辱亦有何好尔等好自思量若能听吾言改行从善吾即视尔为良民抚尔如赤子更不追咎尔等既往之罪如叶芳梅南春王受谢钺辈吾今只与良民一槩看待尔等岂不闻知尔等若习性已成难更改动亦由尔等任意为之吾南调两广之狼达西调湖湘之土兵亲率大军围尔巢穴一年不尽至于两年两年不尽至于三年尔之财力有限吾之兵粮无穷纵尔等皆为有翼之虎谅亦不能迯于天地之外呜呼吾岂好杀尔等哉尔等苦心欲害吾良民使吾民寒无衣饥无食居无庐耕无牛父母死亡妻子离散吾欲使吾民避尔则田业被尔等所侵夺已无可避之地欲使吾民贿尔则家资为尔等所掳掠已无可贿之财就使尔等今为我谋亦必须尽杀尔等而后可吾今特遣人抚谕尔等赐尔等牛酒银钱布疋与尔妻子其余人多不能通及各与晓谕一道尔等好自为谋吾言已无不尽吾心已无不尽如此而尔等不听非我负尔乃尔负我我则可以无憾矣呜呼民吾同胞尔等皆吾赤子吾终不能抚恤尔等而至于杀尔痛哉痛哉兴言至此不觉泪下<br />
<br />
△其二牌行广东兵备兼分巡岭东道计处进剿方略　【八月二十二日】<br />
<br />
照得抚属龙川县地名浰头积年老贼池大鬓等不时紏众突出河源翁源安远龙南信丰等处攻打城池杀掳人口先年亦尝征剿皆因预失防御以致痛网后虽阳为听招其实阴图不轨班师未几肆出刼掠数年以来民受荼毒控告纷纷有不忍言若不趂时计剿地方何以宁谧为此仰抄案回道会同分守守备等官即行该府知府陈祥速将合用粮饷等项一面从长议处一面即于所属选集精状骁勇曾经战阵机快兵壮人等三千夕少或二十夕各备锋利器械编成队伍坐委素能谋勇官员统领一面密行龙川河源等附近贼巢等县亦各选募惯战杀贼兵快二千名委官分押督同近巢知因被害义官新民头目人等分截要路就仰知府陈祥总督诸军亲至贼巢去处指画方略克期进剿仍行先取知因乡导数十人令其备将贼巢道路险易画图贴说要见某处平坦人马可以直捣某处险阻可以把截某处系贼必遁之路可以设伏邀击某处贼所不备可以间道扑掩各要一一详察停当务尽机宜具由连图差人上马赍报以凭差官赍执令旗令牌克期并力进攻必使根株悉拔噍类无遗以靖地方仍呈总督总镇镇守巡按衙门知会<br />
<br />
△其三牌行岭北道等官克期无剿　【正德十三年正月初二日】<br />
<br />
案照浰头老贼池大鬓等不时紏众攻打城池杀掳人口屡征屡叛近年以来阴图不轨恶焰益炽除将贼首池仲容设计擒获外其余在巢贼党若不趂机速剿不无祸变愈大地方可由安息本院已先密切分布哨道行仰知府陈祥统领典史姚思衡驿丞何春巡检张行报効生员陈经世新民卢琢等官军从和平入攻热水巢五花障巢铁石障巢直捣中浰大巢知府邢珣统领知县王天与典史梁仪并老人叶秀芳黄启济义官吴明等官兵从大平入攻艻竹湖巢白沙巢黄田抝巢中村巢直捣上浰大巢指挥姚玺统领新民梅南春等兵从乌虎镇入攻淡方巢石门山巢直捣岑冈大巢指挥余恩统领百长王受黄金巢等兵从龙子岭入攻溪尾巢塘涵洞巢古地巢空背巢直捣下浰大巢千户孟俊统领义官陈英郑志高新民卢琢等官兵从和平入攻平地水巢大门山巢黄狗坳巢直捣中浰大巢推官危寿统领义民叶芳百长孙洪舜等官兵从南步入攻脱头石巢镇里寨巢羊角山巢直捣中浰大巢知府季斆兵从信丰县黄田冈入攻新田径巢古地巢县丞舒富兵从信丰县乌径入攻旗岑巢顿冈巢及行仰守备指挥郏文监督指挥姚玺余恩千户孟俊等三哨官兵分路进剿本院亦自行督领帐下随征官属兵快人等从冷水径直捣下浰大巢亲自督战刻期俱于本年正月初七日寅时四路并进外牌仰兵备副使杨璋不妨本道事务遵照本院钦奉　敕谕事理前去军前纪验功次处置粮饷及行催督各哨官兵依期进剿所获功次务要审验明白从实纪录仍候巡按纪功御史至日覆实照例告册奏缴及造青册一本送院查考其军中一应进止机宜俱仰密切呈来定夺<br />
<br />
△其四牌行信丰县主簿等把截窜道　【正月初八日】<br />
<br />
牌仰主簿谭聚琏督同义官何廷珂王绂张岳谦张穑锺汉鼎等官兵前去守把江尾陂头樟木等隘贼行要路如遇奔贼就便严督相机截杀获功解报官兵人等敢有不遵军令临阵退缩者许令本官以军法从事本官务要奋勇竭力悉心守把毋得怯懦怠忽致令奔走定依军法斩首决不轻恕<br />
<br />
△其五牌行督哨官　【正月初十日】<br />
<br />
照得本院亲率诸军前去剿除龙南龙川浰头等处叛贼除将各营官兵分布哨道指受方略刻期进剿外所据督哨官员拟合行委为此牌仰守备郏文知府邢珣即便前去浰头等处贼巢催督前项各营官兵务要依期夹剿不得违误其所擒斩俘获并夺回男妇赃物牛马等项俱仰先行解赴军门以凭批发纪功兵备实验纪录各营官兵敢有临阵退缩逗遛不进者即以军法从事各官务要悉心竭智往来严督图为万全之策以收克捷之功如或逡巡怠忽致有疏虞　国典具存罪难轻贷<br />
<br />
△其六牌行督理粮饷官　【正月十一日】<br />
<br />
牌仰委官主簿于旺恊同龙南县知县卢凤督理该县粮饷马夫一应军务官吏里老隶卒义民总小甲人等若有回抗不听约束者就便遵照本院钦奉敕谕内事理许以军法从事仍仰知县卢凤励志虚心恊和干理毋得因循怠忽及彼此参错致有失误罪不贷<br />
<br />
△其七牌委参谋生员黄表　【正月十三日】<br />
<br />
牌仰生员黄表赍执令旗令牌前往上下坪等处督同百长王受谢钺黄金巢并该地方义官里老总小甲谢俊玉丘隆谢鹏李积玉等父子乡兵守把贼奔要路相机进剿兵夫人等但有临阵畏缩退避者仰即照本院钦奉　敕谕内事理许以军法从事本生亦要悉心催督不得违误致有疏虞及因而扰人罪不轻恕<br />
<br />
△其八牌行指挥金英等把截窜道　【正月十三日】<br />
<br />
牌仰指挥金英即便统领石背兵夫三百名前去太平堡等处督同阴阳官廖思钦等兵守把贼奔要路相机进剿获功解报兵夫人等但有临阵畏缩退避者仰即遵照本院钦奉　敕谕内事理许以军法从事本官务要悉心竭力毋得怠忽疏虞自取军法重究<br />
<br />
△其九牌行河源始兴翁源长乐四县官分探遁贼　【正月二十日】<br />
<br />
查得河源始兴等县地方俱系贼奔要路已经牌仰委官把截相机擒捕近该本院亲率诸军克期进剿前项巢穴悉已焚荡首贼虽已尽擒而余党尚多奔遁探得皆迯河源始兴等处藏躱各县掌印捕盗巡司官吏平素因循怠弛不行严加把截本当拏赴军门治以军法但今紧关用人之际姑且记罪督捕为此牌仰该县官吏作急选差乖觉人役分投爪探各贼潜遁何处星夜前来禀报一面严督官兵人等不分远近相机擒捕解报务使根株悉拔噍类无遗如或坐视玩寇贻患地方定依军法拏赴军门斩首决不轻贷<br />
<br />
△其十奖劳知府陈祥邢珣等　【二月二十八日】<br />
<br />
据知府陈祥邢珣等呈解拏斩浰头贼人贼级并俘获贼属赃仗等项数目开报所据各官遵照方略奋勇恊攻一月之间渠魁授首巢穴扫荡忠勤备着功劳可嘉合行奖劳为此牌仰惠州赣州府官吏即支在库官钱买办后开仪物备用鼓乐就差本府同知徐大用夏克义率领官吏师生送至惠州府知府陈祥通判徐玑龙川等县典史姚思衡巡检张行驿丞何春赣州府知府邢珣推官危寿等以励敢勇之风<br />
<br />
△其十一牌仰留屯官兵　【二月二十八日】<br />
<br />
牌仰典史梁仪等与同百户周芳巡检张行驿丞何春管领留屯官兵人等守御浰头地方务要申严号令整肃行伍关防出入禁止侵扰谨风火以备灾除粪秽以防疾如有残贼出没就选精锐骁勇相机擒捕获功解报不得贪利穷追其余兵众仍须固守营场不许轻率妄动其白沙等处安插新民务禁下人不许惊扰若彼或有人来即与慰劳抚喻各兵班满之际务候本院差官前来点闸犒赏或就彼放回或引至赣州发遣中间敢有拒抗不听约束轻则量照军令究治重则绑解军门斩首仍仰各官俱要恊和行事一应机宜须听典史梁仪照数收贮扣查给散事毕造册通行缴报查考<br />

                    <br>
                        <br />
△其十二牌行龙南县升奖百长王受等　【二月二十九日】<br />
<br />
照得本院亲统官兵剿平浰贼但恐撤兵之后余党仍复啸聚除浰头已留屯官兵责仰卢珂等把守为照牛冈高砂上蒙等隘俱系贼行要路查得老人叶秀芳等原在牛冈隘把截近因临阵畏缩致贼奔迯当照军法究治革退遂令伊弟叶秀聪顶替充为百长恊同老人黄启济管领兵夫仍在原隘守把及照百长王受谢钺王金巢等俱系诚心向善出力报效近复屡有战功合将王受谢钺升为千长王金巢升为百长以旌其功就仰王受统领新民总甲谢逊刘粗眉温仲秀等兵夫与同谢钺等在于高砂等隘把截其刘逊等俱要禀听王受节制中间若有不依约束者轻则量行责治重则绑解军门治以军法如遇残贼出没各役务要密切约会卢珂等并力夹攻获功解报照例给赏为此牌仰龙南县官吏即便备行出给□信帖文付与千长王受谢钺百长王金巢老人黄启济百长叶秀聪总甲刘逊刘粗眉温仲秀等各执照管束各手下兵夫新民各照分地方住札守把有警互相策应毋分尔我致有违误仍加省谕不许纵容下人生事今后新民里老人等俱不许擅受词状断理敢有故违者不论应否曲直告者受者悉行拏送军门照依军法斩首每月朔望各具不违结状赴县投递查考仍行岭北道守巡兵备守备官查照施行<br />
<br />
△其十三牌督惠州府建立县治巡司及留屯官兵　【三月十五日】<br />
<br />
据副使杨璋佥事朱昂会呈于和平建立县治浰头移设巡司已经批仰设道会行各该府县查照所议施行今照本院住军浰头已将两月前项工程尚未见委何官督理其浰头巡司虽经本院亲督匠作起葢官厅其余公廨营房等项皆未完备及照卢珂等新民至今未见复业陈英等兵夫至今未见解到本院回军曾未两日访得留屯各兵已渐迯回止存赣州官军兵快在彼守御今四出残贼难保必无似此疏堕懈弛万一乘间啸聚虎兕出柙谁任其愆为此牌仰本府官吏即将前项事情逐一上紧整理毋得彼此相推徒事文移往复苟求遮饰每月仍将建设县隘等项见委芋官管理曾否兴工筑造及浰头巡司公廨营房之类有无添修完备隘夫人等曾否编发着役屯守各兵有无见在迯回俱要备开申报以凭查考如再因循懈怠纵无疏虞定行拏治参究决不轻贷<br />
<br />
△其十四牌委赣州府推官危寿　【三月初五日】<br />
<br />
照得本院近因浰贼猖炽亲督诸军扫荡巢穴而山深林密漏殄残党难保必无已经行令各官计处防御去后今照本院回军在迩虽已分布有绪必须调度得人看得推官危寿持身谨确处事详慎先经领兵剿贼深入贼穴擒斩数多即今见署龙南县印就合并委提调为此牌仰本官不妨县事往来各隘经理整督其叶秀聪等兵夫务要拘集于南埠结屋屯札守把不许仍在县城潜住刘逊等兵夫亦要随同王受等住札不得四散分住事无统纪各隘兵夫不时常与点闸间或犒赏以示惩戒激励如有残贼出没即便督令各役并力夹剿其招抚新民张仲全等见在白砂安插亦要时常抚谕务使诚心向化遇有残贼亦就督令出力报效毋得自存猜己招致罪累仍戒各隘兵夫亦不得辄有侵扰致生惊疑该县通贼奸细磊积吞并之徒罪在可诛未尽查究本官亦且暂行戒谕容令改革如有长恶不悛者遵照军令轻则量行责治重则斩首示众本官务要殚心竭力以副委任一应事机尚有计议未尽悉听从宜区处具由呈缴<br />
<br />
△其十五批汀州知府唐淳乞休申　【三月十五日】<br />
<br />
据知府唐淳申称患病乞赐放归看得知府唐淳沉勇多智精敏有为兼之持守能谨制事以勤近因本院调委领兵征剿南安诸贼效劳备至斩获居多虽克捷之奏已举而赏功之典未颁况汀州所属多系新民投招未久反侧无常正赖本官威怀辑抚以为保障纵有微疾不便起居即其才能岂妨卧治仰该府即行本官不妨养疾照旧管事安心职务善求药饵务竭委身之忠勿动乞休之念申缴<br />
<br />
△其十六告谕百姓　【五月初一日】<br />
<br />
告谕百姓风俗不美乱所由兴今民穷苦已甚而又竸为滛侈岂不重自困乏夫民习染既久亦难一旦尽变吾姑就其易改者渐次诲尔吾民居丧不得用鼓乐为佛事竭赀分帛费财于无用之地而俭于其亲之身投之水火亦独何心病者宜求医药不得听信邪术专事巫祷嫁娶之家丰俭称赀不得计论聘财装奁不得大会宾客酒食连朝亲戚随时相问惟贵诚心实礼不得徒饰虚文为追节等名目奢靡相尚街市村坊不得迎神赛会百千成羣凡此皆靡费无益有不率教者十家牌邻互相纠察容隐不举正者十家均罪尔民之中岂无忠信循礼之人顾一齐众楚寡不胜众不知违弃礼法之可耻而惟卢市井小人之非笑此亦岂独尔民之罪有司者教导之不明与有责焉至于孝亲敬长守身奉法讲信修睦息讼罢争之类已尝屡有告示恳切开谕尔民其听吾诲尔益敦毋怠<br />
<br />
△其十七牌仰南安赣州府印行告谕　【五月二十一日】<br />
<br />
照得有司之政风俗为首习俗侈靡乱是用生本院近因地方多盗民遭荼毒驱驰兵革朝夕不遑所谓救死不赡奚暇责民以礼义哉今幸盗贼稍平民困渐息一应移风易俗之事虽亦未能尽举姑先就其浅近易行者开道训诲为此牌仰本府官吏即将发去告谕照式翻刊多用纸张印发所属各县查照十家牌甲每家给与一通其乡村山落亦照屯堡里甲分散务遵依告谕互相戒勉共兴恭俭之风以成淳厚之俗该府仍行各县于城郭乡村推选素行端方人所信服者几人不时巡行晓谕各要以礼优待作兴良善以励末俗毋得违错<br />
<br />
△其十八案行岭北道禁约搉商官吏　【五月十一日】<br />
<br />
照得商人比诸农夫固为逐末然其终岁弃离家室辛苦道途以营什一之利良亦可悯但因南赣军资无所措备未免加赋于民不得已而为此本亦宽恤贫民之意柰何奉行官吏不能防禁奸弊以致牙行桥子之属骚扰客商求以宽民反以困商商独非吾民乎除另行访拏禁约外仰抄案回道即便备行收税官吏今后商税遵照　奏行事例抽收不许多取毫厘其余杂货俱照旧例三分抽一若资本微细柴炭鸡鸭之类一槩免抽桥子人等止许关口把守开放不得擅登商船假以查盘为名侵凌骚扰违者许赴军门口告照依军法拏问其客商人等亦要从实开报不得听信哄诱隐匿规避因小失大事发照例问罪客货入官及照船税一事亦被总甲侵扰今后官府合行船只俱要实价给顾就行抽分厂查给税帖以防诈伪该道仍将应抽免抽逐一查议则例呈来<br />
<br />
△其十九批赣州府赈济石城县中　【五月十二日】<br />
<br />
据赣州府申石城县水旱相仍兼系僻地谷价涌贵合令知县林顺查勘赈济看得所申赈济既该府议许中户籴买下户给散准如所议施行今出籴之数止及一千而坐济之民不知几许附郭者得遂先获之图远乡者必有不沾之惠近日赣县发仓其弊可见仰行知县林顺会同先委县丞雷仁先选该县殷实忠信可托者十数辈不拘生员耆老义民各给斗斛候远乡之民一至即便分曹给散仍选公直廉明之人数辈在傍纠察如有夤缘顶冒实时擒拏照议罚治庶几小民得蒙救急之惠而远乡可免久候之难事完具由回报缴<br />
<br />
△其二十批广东兵备官河源余贼呈　【五月十三日】<br />
<br />
据佥事王大用呈河源朱峒吴天王曹总兵邓都督等一十三围并上下二山共有先锋三千余兵五府六部俱仝声言起城立殿势盛猖獗看得所呈各贼聚兵三千设官僣号即其事势亦岂一朝一夕之故而各该府县等官前此曾无一言申报据法即合拏究但称所呈亦据传闻未委虚的又卢万一果如所呈各该官吏正在紧关剿截之际姑且俱未参提仰该道再行查勘的实果如前情即便一面严督各该官司加谨防遏一面议处机宜或移夹剿之回师或促候调之狼卒度量缓急相机而行如其事未猖扬情犹可抚亦要周防安插区处得宜俱仰火速具由呈来以凭议奏仍呈总督巡按等衙门公同计议施行呈缴<br />
<br />
△其二十一批岭南道议处河源余贼呈　【五月十四日】<br />
<br />
据佥事王大用呈惠州府河源县前贼实虑复出各民恳告顺掣乐昌等处回师征剿恐难济事合会岭事岭南守巡等官各严督把截相机抚捕以图后举看得河源等处贼情本院屡经批仰该道会同守巡等官从长计议相机剿捕今复据呈看得贼势渐盛民患日深该道既以兵力劳惫势未能克即须会同守巡守备等官或亲至贼巢或于附近贼巢处所屯札选差知因通贼晓事人役赍执告示榜文权旦抚谕各贼委曲开譬或姑赐以牛酒银布耕具种子之类令其收众入巢趂时耕作因使吾民亦得蹔免防截之役及时尽力农亩一面选兵励士密切分布哨道候收敛已毕各巢亦积有粮米然后的探虚实克期并举出其不趋掩其不备是乃籍兵于民因粮于贼非独可以稍纾目前之急亦因得以永除日后之患矣今若兵力不足既未能剿又不从权抚插任其出没往来则非惟民不安生穷困愈甚抑且贼亦失其农业衣食不给若非掳掠何以为生是所谓益重吾民之苦而愈长羣贼之奸兵粮日耗后欲图之功愈难矣仰该道会同守巡守备等官上紧议处施行回报毋得徒事往复致酿后艰其各该官司兵快人等不论或抚或剿俱要时时操练整束密切堤备不得纵弛致有疏虞<br />
<br />
△其二十二钦奉　敕谕恊剿广东清远等处贼　【七月二十一日】<br />
<br />
节该钦奉　敕广东清远从化后山等处与尔所辖南韶等府壤地相接事体互有相关近该彼处镇巡官奏称盗贼生发师行有日如遇彼处行文征兵恊剿亦要随即发兵前去防剿应援以收全功毋得自分彼此致失事机钦此钦遵照得南雄府界连南赣大庾信丰龙南等县而惠州河源兴宁亦各逼近贼巢俱系紧关奔遯潜匿之处进攻防截之路访得前贼为患日久虽奉　成命征兵恊剿诚恐贼计狡猾诈变东追则西窜南捕则北奔若不早为查处未免有误军机为此仰抄案回司会同三司掌印官及各该守巡兵备等官上紧调集兵粮听候克期防剿并将应剿贼巢通行查出行拘熟知地利险易乡导责令画图贴说要见某巢连近某处乡落某巢界抵某处良善村寨某处系是善恶相兼某处平坦可以直捣其处险阻可以把截某处系贼必遯之路可以设伏邀击某处贼所不备可以间道掩扑何处官军可以起调何官可以委用可以监统粮饷何处措办住札何处听候各要查处停当备由马上差人飞报本院以凭遵照钦奉　敕谕与各该镇巡官计议而行其有军中一应进止机宜亦要明白呈报毋分彼此致有疏虞国典具存罪难容恕仍呈总督总镇镇守巡按衙门知会<br />
<br />
△其二十三案行广东岭东兵备道议剿河源巢贼　【八月十一日】<br />
<br />
据广东岭东道佥事朱昂等会呈河源县贼巢一十三处势相联络互为应援贼首吴何俊等并帽子峰贼首谭广护等招亡纳叛不止二千余众累招累叛荼毒生灵况又僣称天王总兵都督等号罪恶滔天人神共怒必须请调大兵剿绝根苗庶足以雪军民之冤但此黠贼性尤凶恶必藉狼兵可以捣巢攻克大约以军兵二万有余方克济事合行布政司查议军饷并赏功等项银两等因又据惠州云云看得贼众兵寡委难集事但动调狼兵亦利害相半况开报贼巢前后不同合用粮饷俱合系行查处为此仰抄案回道会同各守巡兵备等官将前巢穴再行备细查访若果贼巢众多官兵分哨不敷必须添调狼兵仰即径自呈请该省总督等衙门上紧起调若见在官兵略已足用可以不调狼兵亦免骚扰地方就仰选委谋勇官督同府卫县所等官将各汉达官军兵快乡夫预先起集选练于该府及近贼县分密切屯札勿令张扬候克期已定然后昼伏夜行出其不意并击合剿合用粮饷赏功等银备行广东布政司查照上年大攻事体及时措备毋致临期误会如是兵粮措置俱已齐备仰即马上差人飞报军门以凭亲临督战或差官赍执令旗令牌分督进剿其各贼奔遁关隘相应江西防截者亦要上紧查报以凭调发各无稽迟致有失误　国典具存决难轻贷先选熟知情由三四人赴军门听用军中一应进止或未尽机宜应呈报者亦宜上紧呈报仍呈总镇镇守巡按等衙门查照知会<br />
<br />
△其二十四案行江西岭北道区画军饷　【八月十四日】<br />
<br />
敕谕一应军马钱粮事宜俱听便宜区画以足军饷钦此钦遵照得近因夹剿上犹桶冈等贼粮饷无措当时仰赖　朝廷威德两月之间偶幸克捷不然必致缺乏令各巢虽已扫定而遗党窜伏难保必无况广东后山等处方议征剿万一奔决过境调兵遏剿粮饷为先查得见行措置军饷以防民患事例今后江西南赣等府有兵备去处各该军卫有司所问囚犯审其家道颇可者不拘笞杖徒流并杂犯死罪各照做工年月每日折收工价银一分送府收贮以备巡抚衙门军情缓急之用虽有别项公务不得擅支仍要按季申报合干上司以凭稽考等因照得近来官吏因循不行查照槩将问追工价等银俱称类解买谷遂致军饷无备甚属故违且访前项银两埋没侵渔甚众今姑未查究再行申明仰抄案回道着落当该官吏并行南赣二府卫所县今后奉到问理笞杖徒流杂犯绞斩等项罪囚有力纳米照旧外其家道颇可者俱要查照见行事例折纳工价俱收贮该府以备本院军情缓急敢有故违者定行参以赃罪决不轻贷仍仰各置文簿二扇按季循环开报查考毋致隐匿仍呈抚按衙门知会<br />
<br />
△其二十五案行广东布按二司添设县治【十月十九日】<br />
<br />
准兵部备咨该本院题该本部覆题设县治以保安地方事卷查先经会同　钦差巡按广东监察御史毛凤各另具本奏　请定夺间续准户部咨内开烦为会同两广抚按会委各道守巡等官督同各该府县掌印正官上紧亲诣前项地方再行从公相度堪以营建处所其工作人匠夫役等项责令何处出办应用材木砖瓦等料动支何项银两收买人匠工食于何处支给坐委何衙门官员专一董理务要查明议处稳便具结回报各抚按衙门另行会奏以凭上请其选官给印等项候营建略有次第备由咨来本部具　奏移咨吏礼二部铨官铸印施行等因为照前项添设县治已该兵部复议相应别无违碍拟合通行为此仰抄案回司即行该道守巡等官作急选委府县佐贰能干官员先将添设县治事宜详加议处原议竹木于和平浰头各山采办及于龙川县并河源县惠化都起夫应用外其砖石灰瓦等料及各色匠作工食备细估计通该价银若干扣除清出贼占典卖田价若于可支余于惠州府库堪动官银补给务要辏处停留便就委官分理速将城池衙门学校仓廒牢狱铺舍街道等项作急筑造务使坚固经久毋得虚应故事其余分割都图及编佥隘夫添设隘所事宜悉凭本院所奏径自施行先取该道委官职名估计数目呈报以凭稽考仍呈总督总镇镇守巡按衙门知会<br />

                    <br>
                        <br />
△其二十六批福建漳南道议处深田巢贼呈　【十二月初三日】<br />
<br />
据兵备佥事周期雍呈深田半砂等处负山滨海地僻人稀以致贼徒诱结势渐猖獗今虽议立军堡一时未得完工合行署都指挥佥事侯汴暂且住札南韶设法擒捕候军堡已完行令遵照钦奉　敕谕前住武平县驻札看得所呈深田等处盗贼日渐猖炽各该巡捕等官因循坐视致令滋蔓俱合拏赴军门但当用人之际姑且记罪仰该道严加督捕务在目下靖绝以功赎罪及照该道原议设立军堡十处每堡军兵不过二三十人势分力弱恐亦不足以振军威而扼贼势仰会同守备官再加酌量如是军堡工费浩大且可停止止将各堡该戍军兵分作两营选委谋勇官二员分统于各该盗贼出没地方络绎搜捕每月限定往来次数就仰经过县分按月开报兵备官处不时考较督责其设立军堡止于每日程途所到去处建立一所以备宿歇非独省费易举亦且势并力合地方可恃以无恐盗贼闻风而自息矣但事难遥度该道仍须详审计议一面呈报务求至当亦无苟从再照前项地方盗贼日盛备御未立准议暂委守备侯汴前往南韶住札严督剿捕以靖地方稍俟武备既设施行有次仍旧还归武平住札该道照议批呈事理即便备行本官查照施行俱毋违错<br />
<br />
△其二十七钦奉　敕谕处置湖广郴衡徭贼【十二月十二日】<br />
<br />
节该钦奉　敕该兵科给事中周文熙奏湖广郴衡地方徭贼不乘时处置抑恐遗孽复滋重贻后患乞要推举抚治宪臣一员前去会同湖广广东江西镇巡三司等官相度事宜或添设卫所县治或置立屯戊屯堡或仍敕尔每年于春夏在南赣等处秋冬在郴衡等处住札整理庶几委任专一有备无患等因该部议谓宜如所奏施行今特敕尔亲诣郴衡等处地方照依周文熙所奏并查照御史王度唐廉及佥事顾英等建言事理从长议处定立长治久安之法应施行者径自会同各该镇巡等官从长施行事体重大者奏请定夺尔为风宪大臣受兹委托尤宜广询博访择善而行务使盗息民安地方有赖钦此钦遵卷查先准兵部咨为图议边方后患事该兵科给事中周又熙奏该本部覆奏该本部覆已经案仰湖广都布按三司即行该道守巡兵备等官相度山川险易之势咨询贼情起伏之由查照各官建言事理从长议处方略要见某处可以开建县治某处相应添设卫所某处营堡宜修某处道路宜开备询高年有识务宜土俗民情如或开建添设等项有劳于民无补于事亦要明白声说毋拘成议附和雷同别有防奸御患长策俱要备细呈夺毋惮改作仰惟　朝廷采纳羣策非徒苟为文具谅在各官恊心承委决无了塞公移务竭保民安土之谋共图久安长治之策应施行者便就具由呈来以凭会议施行若有事体重大该具奏者亦即呈来奏请定夺去后今奉前因拟合通行为此仰抄案回司即行掌印并各该道守巡兵备守备等官一体查照钦遵作急议报施行毋得稽迟仍行镇守巡抚总督总镇巡按衙门知会<br />
<br />
△其二十八告谕父老子弟　【正德十四年二月初一日】<br />
<br />
顷者顽卒倡乱震惊远尔父老子弟甚忧苦骚动彼冥顽无知逆天叛伦自求诛戮究言思之实足悯悼然亦岂独此冥顽之罪有司者抚养之有缺训迪之无方均有责焉虽然父老之所以倡率饬励于平日无乃亦有所未至欤今倡乱渠魁皆就擒灭胁从无辜悉已宽贷地方虽已宁复然创今图后父老所以教约其子弟者自此不可以不预故今特为保甲之法以相警戒联属父老其率子弟慎行之务和尔邻里齐尔姻族德义相劝过失相规敦礼让之风成淳厚之俗本院奉　命抚巡兹土属有哀疚未遑匍匐来问父老疾苦廉有司之不职究民之利弊而兴除之故先遣谕父老子弟使各知悉方春父老善相保爱督子弟及时农作毋惰<br />
<br />
△其二十九案行福州等六府行十家牌法　【二月十六日】<br />
<br />
本院奉　命巡抚福建等处地方思欲禁革奸弊赡养小民以期无负委托之重顾才力短浅知虑不及虽切爱民之心未有及民之政照得本院旧抚南赣汀漳等处访得所属军民之家多有窥图小利寄住来历不明之人同为奸究兼之有司训养无方滛侈兢作而民伪日滋礼教不兴而风俗日坏顽梗之不率贼盗之繁多皆原于此已经行仰各府所属各县在城居民每家各置一牌备写门户籍贯及人丁多寡之数揭于各家门首以凭官府查考仍团编十家为一牌开列各户姓名背写本院告谕日轮一家沿门按牌审察动静但有面目生疏之人踪迹可疑之事及违犯戒谕者即行报官究理或有隐匿十家连罪如此庶居民知所趋向而奸伪无所潜容施行既久人所称便所据福州等府属县民俗大抵相同应合通行编置及照汀漳二府虽已先行刊给晓谕尤恐有司虚文搪塞顽民罔知遵守亦各再行申督禁谕为此仰抄案回府即行属县分着落各该掌印官将领去告谕依样飜刊户给一张及照十家牌式逐巷随村挨次编置务在一月之内了事仍于各县耆老中推选年高有德为众所服者五六人官府优加礼待委令每日沿街晓谕稽考不举行者实时送官责治该府亦要严加督察各属期于着实施行毋使虚应故事仍令各将编置过缘由依限差人缴报以凭查考非独因事以别勤惰且将旌罚以示劝惩<br />
<br />
△其三十牌行龙川县抚谕新民　【三月十八日】<br />
<br />
先据推官危寿并龙川县各申依奉本院钧牌将新民卢源陈秀坚谢凤胜等安插和平及拨田地耕种并拘仇家当面开释各安生理毋相构害缘由近访得各民因闻广东征剿从化等贼自生疑惑东迯西窜致令和平居民因而惊扰似此互相扇惑地方何时宁靖本当拏究为首之人绑赴军门斩首示众但念各民意亦无他姑且记罪晓谕为此牌仰龙川县掌印官即将投城居民谕以前项听抚新民俱已改恶从善止因广东调兵征剿居民素怀仇隙者因而假此恐吓致令东奔西窜各民意在避兵本非叛招出刼尔等毋得妄生惊疑及差人拘集新民卢珂陈秀坚等谕以广东官兵征剿各有界限尔等缘何轻信恐吓妄自惊窜俱各省令回原村寨安居乐业趂此春和各务农作仍谕卢源陈秀坚谢凤胜等各要严束手下甲众各念死中得生之幸悔罪畏法保尔首领如或面从心异外托惊惧之名内怀反复之计自求诛戮悔后何及<br />
<br />
△其三十一牌委参随何图抚谕新民　【四月初二日】<br />
<br />
访得和平地方居民因见招抚新民卢源等在彼安插不思各民已是向化之人却乃各将房屋毁弃田地抛荒挈带妻子投城住坐以致新民各怀疑忌欲行奔遁该县官吏不闻禁约处置又不申禀本院本当究治姑记查处为此仰参随何图前去龙川县会同掌印官即便拘集前项居民坐委佐贰官一员公同押领前去原住地方各令选择便利高要去处结寨团住仍各推保众所信服寨长一名时常钤束寨丁谨守法度各务农耕毋致失业惊扰各寨仍置大鼓一面梆铃数付每夜轮流寨丁支更巡逻以防不测及仰抚谕所招新民诚心改行各安生理毋得妄生惊扰彼此扇惑如有故违定行拏赴军门治以军法决不轻贷<br />
<br />
△其三十二案行岭北道禁革商盐　【四月十三日】<br />
<br />
准户部咨该本院题该本部覆查议得南赣盗贼已平而广东事情缓急未定其前项龟角尾所立抽分亦经题奉　钦依裁革合咨本官及咨都察院转行巡按江西广东监察御史将广东海北二提举司盐许南赣二府发卖其袁临吉三府不许辄擅行卖如有违者不拘有引无引盐追入官人犯照例问发前项抽分商税去处亦查照先奉　钦依事理即为停革不许私税以便客商正德十四年二月初三日太子少保户部尚书石等具题奉　圣旨是钦此钦遵拟合就行为此仰抄案回道备云该部题奉　钦依内事理东西二河盐商所贩盐引止许于南赣发卖不许违例越下袁临吉三府如有犯者着巡司地方人等挨拏照例问罪没官其抽分商税凡在停革之例者悉行查革仍将禁革商盐缘由申报查考<br />
<br />
△其三十三咨湖广巡抚都御史秦会定县治摘拨屯军　【五月二十日】<br />
<br />
准兵部咨云云续照湖广按察司呈奉巡抚湖广都御史秦案验为计处地方以弭盗贼事准本部咨该本院题备由呈报及移咨到院案候间今准前因为照添设县所查处更夫并设屯堡置巡司等项事宜俱奉有　成命况皆经巡抚衙门悉心区画各已虑无遗策岂能别有议处惟称分割乳源乐昌二县里分节行广东该道会勘未报尚恐两省各官未免互分彼此不肯恊和成事必须贵院不惮一行亲临其地约会总督两广军务都御史杨面会一处庶几两省之事可以一言而决及照建立三屯摘拨湖广各卫所官军恊同巡检弓兵守把一节以今事势而论亦为久长之防但访得各卫所官军皆有安土重迁之怀无故摘拨致有奏告推搪非惟无补于防御兼且徒益于纷扰似须更为一处必使人情乐从庶几事功易集本职见奉　朝命前往福建巡视地方处置军人作乱事情不日启行必须遵照　敕旨候事完回日方可亲诣郴衡地方面会贵院议处但恐旷日弥久行事益迟为此合咨贵院烦请先为查处施<br />
<br />
○钦奉　敕谕查处福州叛军【共二条】<br />
<br />
其一牌行福州等八府<br />
<br />
其二牌委千百户孙裕周芳祝震王仪<br />
<br />
△其一牌行福州等八府　【六月初八日】<br />
<br />
照得当职节该钦奉　敕福州三卫军人进贵叶元保等胁众谋反随该镇巡等官设法擒获今特命尔不妨提督原任前去彼处地方将前项事情用心查议处置军卫有司官员平时不能抚处通行查究情轻者就便拏问情重者差人解京问理干碍方面官参奏提问罚治事干镇巡官指实陈奏凡可以兼济军民有益地方行之久远无弊者随宜斟酌施行一应事宜敕内该载不尽者听尔便宜处置钦此除钦遵外为照福建所辖八府一州五十三县道路辽远一时未能通历所据地方利弊各该守令在任既久必能周知合行采访庶可从宜区处为此牌仰本府官吏即将本府并所属地方凡有利所当兴弊所当革可以行之久远者务要用心咨访停当从实简切开具印信揭帖就仰掌印官亲赍前赴省城都察院面议可否以凭施行毋得违延取究不便<br />
<br />
△其二牌委千百户孙裕周芳祝震王仪　【六月初八日】<br />
<br />
照得本院见往福建公干所有调来赣州教场操备宁都等县兵快虽分四哨管领已有定规惟恐本院远出因而懈怠废弛头目人等亦或受财放迯必须委官管领操备为此仰千百户孙裕等各照军门原分哨分用心管领不时操练务使行伍整肃武艺精通中间若有拒顽不听约束者轻则量行责治重则论以军法断处其各兵快义官百长人等口粮各照近日减去五分则例每月人各二钱义官百长各三钱五分总小甲各二钱五分俱仰前去赣州府支给亦不许冐名顶替关支查访得出定行支给还官仍问重罪发落承委各官务称委托不得假此生奸扰害未便<br />
<br />
○优奖致仕县丞龙韬牌　【八月初九日】<br />
<br />
访得赣县致仕县丞龙韬平素居官清谨迨其老年归休遂致贫乏不能自存薄俗愚鄙反相机笑夫贪污者乘肥衣轻扬扬自以为得志而愚民兢相歆羡清谨之士至无以为生乡党邻里不知以为周恤又从而笑之风俗薄恶如此有司者岂独不能辞其责孟子云使饥饿于我土地吾耻之是亦有司者之耻也为此牌仰赣州府官吏即便措置无碍官银十两米二石羊酒一付掌印官亲送本官家内以见本院优恤奖待之意仍仰赣县官吏岁时常加存问量资柴米毋令困乏呜嘑养老周贫王政首务况清谨之士既贫且老有司坐视而不顾其可乎远近父老子弟仍各晓谕务洗贪鄙之俗共敦廉让之风具依准并措送过缴牌<br />
<br />
阳明先生别录卷之九<br />
<br />
●阳明先生别录卷之十<br />
<br />
公移三<br />
<br />
◆公移三<br />
<br />
平宁藩叛乱上　【共八十八条】<br />
<br />
○平宁藩叛乱上　【共八十八条】<br />
<br />
其一牌行赣州府集兵策应<br />
<br />
其二牌行南昌吉安袁州临江抚州建昌饶州广信南安九江南康瑞州十二府集兵策应<br />
<br />
其三案行吉安府权处兵粮<br />
<br />
其四牌委福建都布按三司照处本地叛军<br />
<br />
其五牌行吉安府查理馈送镇守物价<br />
<br />
其六牌行赣州府调发官兵<br />
<br />
其七咨两广总制都御史杨共勤国难<br />
<br />
其八案行广东布政司共勤国难<br />
<br />
其九案行福建布政司督兵防截<br />
<br />
其十案行福建漳南道预备赴调兵船<br />
<br />
其十一咨巡抚湖广都御史秦吴共勤国难<br />
<br />
其十二咨都御史李共勤国难<br />
<br />
其十三咨南京兵部集谋防守<br />
<br />
其十四告示军民<br />
<br />
其十五牌行南安府调发官兵<br />
<br />
其十六牌谕临江府知府戴德孺等合势进剿<br />
<br />
其十七示谕吉安府城内外居民<br />
<br />
其十八案仰南安等十二府及奉新县募兵策应<br />
<br />
其十九牌行吉安府拣练官兵<br />
<br />
其二十案行吉安等十二府及丰城等县宽恤禁约事宜<br />
<br />
其二十一牌行吉安安福守御千户所调兵策应<br />
<br />
其二十二牌差千户高睿起调梅花峒等处民兵<br />
<br />
其二十三奖劝瑞州府通判胡尧元擒斩叛党<br />
<br />
其二十四牌行吉安府通判杨昉统兵策应丰城<br />
<br />
其二十五牌行丰城县知县顾佖遵照方略<br />
<br />
其二十六牌差致仕县丞龙光调取吉水县八九等都民兵<br />
<br />
其二十七牌行广东龙川等县调取民兵<br />
<br />
其二十八牌行赣州南安府宁都等县选募民兵<br />
<br />
其二十九牌行福建布政司预备水战<br />
<br />
其三十咨都察院御史颜权宜进剿<br />
<br />
其三十一牌差百户杨锐督发建昌官兵<br />
<br />
其三十二牌行统兵知府徐琏面受进剿方略<br />
<br />
其三十三牌行通判陈旦往进贤等县督发民兵<br />
<br />
其三十四牌行袁州等九府新淦等县给助粮饷<br />
<br />
其三十五牌行抚州府权处行粮<br />
<br />
其三十六案行吉安府知会两广巡按御史纪录军功<br />
<br />
其三十七牌行吉安府敦请乡大人共守城池<br />
<br />
其三十八牌行赣州府权处军粮<br />
<br />
其三十九牌行吉安永新千户所觧送军器<br />
<br />
其四十牌行南赣吉临四府及万安泰和吉水新淦丰城五县预备犒劳行军<br />
<br />
其四十一牌行指挥麻玺策应丰城<br />
<br />
其四十二牌行通判谈储统领吉水官兵<br />
<br />
其四十三牌行余干县知县马津预备战船<br />
<br />
其四十四牌行临江府戴德孺觧送军器战船<br />
<br />
其四十五牌行饶州府觧送军器战船<br />
<br />
其四十六牌行奉新县知县刘守绪等扑剿伏兵<br />
<br />
其四十七牌差干户刘祥督发福建官兵<br />
<br />
其四十八牌行各哨统兵官进攻屯守<br />
<br />
其四十九告示在城官民<br />
<br />
其五十牌示谕江西布按三司从逆官员<br />
<br />
其五十一牌行主簿余旺督运兵粮<br />
<br />
其五十二告示七门从逆军民<br />
<br />
其五十三牌行刘守绪把守武宁渡<br />

                    <br>
                        <br />
其五十四牌行江西二司安葬宁府宫眷<br />
<br />
其五十五手本南京内外守备追袭叛首<br />
<br />
其五十六咨两广总督都指挥杨停止原调狼兵<br />
<br />
其五十七牌行抚州知府陈槐等收复南康九江<br />
<br />
其五十八牌饬吉安府知府伍文定等同心遵依方略<br />
<br />
其五十九牌行抚州府知府陈槐掣兵设伏<br />
<br />
其六十牌行建昌府知府曾玙会兵夹剿<br />
<br />
其六十一牌行进贤县知县刘源清会兵夹剿<br />
<br />
其六十二牌行安义靖安二县知县焚烧坟厂<br />
<br />
其六十三咨总督两广右都御史杨停止原调官兵<br />
<br />
其六十四案行福建按察司停止原调兵快<br />
<br />
其六十五牌行知县刘源清杨材追剿逆党<br />
<br />
其六十六案行河间等府通州等州停止见调军兵<br />
<br />
其六十七犒赏福建官军<br />
<br />
其六十八牌行统兵各哨官查报功次<br />
<br />
其六十九案仰南昌府清查侵占田土<br />
<br />
其七十牌行南昌府追征宁府私债<br />
<br />
其七十一批江西按察司呈礼殡孙许<br />
<br />
其七十二牌行南昌府委官护送巡抚孙丧柩<br />
<br />
其七十三牌行南昌府委官护送许副使丧柩<br />
<br />
其七十四牌行上元县护送马主事丧柩<br />
<br />
其七十五牌行宁州府知府汪宪释放投首<br />
<br />
其七十六钦奉南征勑谕通行<br />
<br />
其七十七案行江西布按二司官戴罪护印<br />
<br />
其七十八案行江西都司官戴罪护印<br />
<br />
其七十九案行知府郑瓛戴罪护印<br />
<br />
其八十咨南京兵部拨船接觧贼犯<br />
<br />
其八十一牌行抚州等府县选取督觧官员<br />
<br />
其八十二牌仰沿途各府州县卫所驿逓巡司等衙门慰谕军民<br />
<br />
其八十三案行江西都布按三司查报寄库钱粮<br />
<br />
其八十四案行各府州县卫掌印官从宜发落罪犯<br />
<br />
其八十五用手本御马监太监张<br />
<br />
其八十六案行江西布按二司委官巡守库藏<br />
<br />
其八十七牌行领兵官留兵防守<br />
<br />
其八十八案行江西布按二司处分乱后事宜<br />
<br />
叙迟留宸濠反间遗事　【附】<br />
<br />
△其一牌行赣州府集兵策应　【正德十四年六月十八日】<br />
<br />
照得本院奉　勑前往福建公干于六月初九日自赣州启行由水路十五日至丰城县地名黄土脑节据知县顾佖等并沿途地方总甲等禀报江西省城突然变乱抚巡三司等官俱遭拘执杀害远近军民甚是惊惶再三阻遏本院且勿前进本院原未带有官军势难轻进欲驰还赣州起兵则地里相去益远已暂回吉安府就近住札一面调度兵粮号召义勇一面差人分投爪探的碓另行外为此牌仰本府官吏照牌事理并行附近卫所各行所属起集父子乡兵军余人等昼夜加谨固守城池以保不测仍仰知府邢珣查将贮库钱粮尽数开具印信手本先行呈报毋得隐匿一面行取安远等县原操不论上下班次官兵各备锋利器械通到教场日逐操练重加犒饷选委谋勇官员管领听候本院公文一至即刻就便发行敢有违误定以军法处治决不轻贷<br />
<br />
△其二牌行南昌吉安袁州临江抚州建昌饶州广信南安九江南康瑞州十二府集兵策应<br />
<br />
照得本院（云云）为此仰本府官吏照牌事理并行附近卫所各要起集骁勇精壮父子乡兵机快军余人等多备锋利器械委官管领操演武艺固守城池听候本院公文调发相机防剿仍一面多方差人四散爪探缓急声息飞报本院知会毌得失误罪及未便<br />
<br />
△其三案行吉安府权处兵粮　【六月二十日】<br />
<br />
据赣县兴国永新等县县丞等官李福雷鸣岳等呈称各蒙差押粮里装运正德十三年兑准粮米到于吉安水次听候交兑经今数月未见粮船回还况今省城变乱被将各处兑米尽行搬用恐被奸人乘机越来搬抢等因到院为照所呈系干兑淮钱粮合行处置为此仰抄案回府即便处置空闲仓廒或宽润寺观去处令各粮里暂将运来兑淮粮米收囤候官军回日听其交兑毌得迟误致有他虞仍行管粮官知会<br />
<br />
△其四牌委福建都布按三司照处本地叛军　【六月二十五日】<br />
<br />
照得本院于正德十四年六月初五日奉　敕前往福建公干已于本月初九日自赣州启行由水路于本月十五日行至丰城县地名黄土脑节据地方总甲人等禀报本月十四日江西省城突然变乱及闻抚巡三司等官俱遭拘执杀害人心十分汹汹本院原未曾带有官军势难轻进除就近暂回吉安地方住札一面分投差人爪探的确及仰临江等府卫起集乡兵固守城池以候调发进剿外所据兵部前后咨到福建一应事情公文俱已查照备写明白若候抚临之日发行未免迟悞拟合先行查处为此牌仰都布按三司即将发去后项公文各仰遵照作急查处停当听候本院处置江西地方稍有次第前来复议会奏施行毌得违误仍呈镇巡等衙门知会<br />
<br />
△其五牌行吉安府查理馈送镇守物价　【六月二十日】<br />
<br />
据吉安守御干户所旗甲马思禀称蒙所批差领觧镇守江西太监王　发买葛布价银三封及本所出备葛布折银并贡献礼银共三百两前赴本镇今因途阻不敢前去等情参照该所掌印官既该镇守衙门发银买布若势不容己只合照价两平收买为当乃敢不动原封分外备办礼银馈送若非设计巧取必是科克旗军事属违法本当参拿究问但今江西变乱姑行从轻查理为此牌仰吉安府即查前项布价并见礼务见的确如称各军名下粮银就仰会同该所唱名给散取领备照若是各官自行出备合行收入官库听候军饷支用毌得纵容侵收入已及查报不实未便<br />
<br />
△其六牌行赣州府调发官兵　【六月二十一日】<br />
<br />
案照已经行仰赣州府速将原操官兵取赴教场操练听候调发去后今照前因合行调用为此牌仰本府官吏即将见在兵快人等各带锋利器械委官统领就于官库钱粮支给行粮并顾船装送不分雨夜兼程前赴军门调用如或迟误定以军法论处决不轻贷其余各县未到兵快亦就分差催调通赴教场操练听候调遣毌得迟误不便<br />
<br />
△其七咨两广总制都御史杨共勤国难<br />
<br />
节该钦奉　勑福州三卫军人进贵等胁众谋反特命尔暂去彼处地方会同查议处置参奏定夺钦此钦遵于六月初九日自赣启行于本月十五日行至丰城县地名黄土脑据知县顾佖等禀称本月十四日宁府将巡抚孙都御史许副使等官杀死巡按及三司府县大小官员不从者俱被执缚各衙门印信尽数收去库藏搬抢一空声言直取南京一面分兵北上各官竞沮本职不宜轻进本职自顾单旅危途势难复进方尔回程随有兵卒千余已夹江并进来追偶遇北风大作本职亦张疑设计整舟安行兵不敢逼幸而获免本月十八日回至吉安府据知府伍文定等禀称地方无主乞留暂为区画远近居民亦皆遮拥呼号随又据临江府并新淦丰城奉新等县各差人飞报宁府遣兵四出攻掠拘收印信等因本职奉有前旨欲遂径往福建但天下之事莫急于　君父之难若彼顺流东下万一南都失备为彼所袭彼将乘胜北趋动摇京辅如此则胜负之筭未有所归此诚天下安危之大机虑念及此痛心寒骨义不忍舍之而去故遂入城抚慰军民督同知府伍文定等调集兵粮号召义勇定谋设策收合涣散之心作起忠义之气牵其举动而使进不得前捣其巢宂而使退无所据庶几叛逆可擒大难可靖本职自惟弱劣多病屡疏乞休况地方之责亦非本职原任今兹扶疾赴闽实亦意图便道归省适当君父之急不忍失此事机姑复暂留期纾　国难除具奏外为照前项事情系国家大难存亡所关虽经起调吉安等府兵快非惟武艺无素尤恐兵力不敷必湏添调兵马方克济事照得南韶惠潮等府各有惯战精兵堪以调用拟合移咨督发为此合咨贵院烦为选取骁勇精壮兵快夫欵打手人等大约四五千名各备锋利器械选委谋勇胆畧官员或就委岭南道兵备佥事王大用监统给与各兵行粮不分雨夜兼程前来共勤　国难谅贵院素秉忠孝之节久负刚大之气闻此必将奋袂而起秉越长驱当在郭汾阳之先肯居祖士远之后哉纷扰之中莫罄恳切惟高明速图之<br />
<br />
△其八案行广东布政司共勤国难<br />
<br />
节该（云云）具奏外仰抄案回司会同都按二司转行各道并呈镇守抚按等衙门各一体查照知会施行<br />
<br />
△其九案行福建布政司督兵防截<br />
<br />
节该（云云）奏外及照福建浙江系江西邻省今宁府逆谋既着彼若北趋不遂必将还取闽浙若不先行发兵乘间捣虚将来之悔噬脐何及除行湖广广东及行漳南道即将见在上杭教场操练兵快并取漳州铳手李栋等责委谋勇官员统领直抵本院住札吉安府隋兵进剿外仰抄案回司会行都按二司转行各道并行镇巡等衙门各一体查照知会选委忠勇胆畧堂上官督令于交界地方加谨防截相机夹剿仍知会浙江都布按三司一体遵照施行俱毌违错<br />
<br />
△其十案行福建漳南道预备赴调兵船<br />
<br />
节该（云云）济事为此仰抄案回道即将前项见在上杭教场操练精壮兵快人等大约四五千名并取漳州铳手李栋等一起各带随身锋利器械责委谋勇官员统领就于汀漳官库钱粮支给各兵行粮计算日期兼程不分雨夜直抵本院住札吉安府随兵进剿仍备行瑞金县查支官钱预先雇办船只伺候装送经过去处敢有兵快人等擅取民间一草一木或在途延缓及不听约束者就仰领兵官照依军法论处其用船只装送去处若该县临期失误亦就指名参旺以凭拿赴军门斩首决不轻贷仍将支过各兵行粮起程日期委官职名先行呈缴<br />
<br />
△其十一咨巡抚湖广都御史秦吴共勤国难<br />
<br />
节该（云云）方克济事为此合咨贵院烦为选取骁勇精壮曾经战阵军兵及土官素抱忠义不与逆党交通者大约一二万名选委谋勇胆略方面官员分领仍烦贵院亲督兼程前来共勤　国难谅贵院素秉忠孝之节久负刚大之气闻此必奋袂而起秉钺长驱当在郭汾阳之先肯居祖士远之后哉纷扰之中莫罄恳切惟高明速图之<br />
<br />
△其十二咨都御史李共勤国难<br />
<br />
节该（云云）奏外照得南畿系　朝廷根本重地今宁府逆谋既着北趋不遂必将图据南都若不早为之所诚恐噬脐无及为此合咨贵院烦为选取所属骁勇精壮曾经战阵军兵及民间义勇约二三万名选委谋勇胆略官员分领会约邻近郡省合势刻期仍烦贵院亲督兼程前来共勤　国难谅贵院忠孝自许刚大素闻当兹主忧臣辱之时必将奋袂而起秉钺长驱自有不容己者矣纷扰之中莫罄恳切惟高明速图之<br />
<br />
△其十三咨南京兵部集谋防守<br />
<br />
节该（云云）奏外为照前事系天下非常之变　宗社安危之机虽今备行江西吉安等府及湖广福建广东等处调集军兵合势征剿外但彼声言欲遂顺流东下窃据南都看得长江天险南北之限留都根本咽喉所关虽以　朝廷威德人心効顺逆谋断无有成但其谲奸阴图已非一日兼闻潜伏奸细于京城期为内应万一预备无素为彼所掩震惊远迩噬脐何及为此合咨贵部烦为通行在京大小衙门会谋集议作急缮完成守简练舟师伏沿江以防不虞之袭檄旁郡以张必讨之威先发操江之兵声　而西约会湖湘互为掎角本职亦砥钝策驽牵蹑其后以义取暴以直加曲不过两月之间断然一皷可缚仰惟高明速图之<br />
<br />
△其十四告示军民　【六月二十二日】<br />
<br />
示仰远近城廓乡村军民人等近日倡乱之徒上逆天道下失人心本院驻军于此已有定计勤王之师四面已集仰各安居乐业毌得惊疑敢有私自搬移因而扇惑扰攘者地方里甲人等绑赴军门治以军法其有忠义豪杰能献计効力愿从义师击反叛者俱赴军门投见<br />
<br />
△其十五牌行南安府调发官兵　【六月二十四日】<br />
<br />
案照已经行仰南安府起集骁勇兵快委官管领操演听候调发防剿拟合行取为此牌仰本府官吏即将原开单内曾经战阵兵快及取峯山弩手一百余名各备随身锋利器械就于库内官钱给作行粮行委推官徐文英统领仍顾船装送不分雨迄兼程前赴军门听候调用此系急剿谋叛事关宗社安危非比寻常贼情毌得稽迟时刻断以军法处斩兵快人等敢有在途延缓不听约束者就仰遵照本院钦奉敕谕事理即以军法从事<br />
<br />
△其十六牌谕临江府知府戴德孺等合势进剿　【六月二十五日】<br />
<br />
屡据差人禀报足见本官忠诚为　国今逆党上悖天道下失人心勤王之师四面已集忠孝豪杰愤激响应成擒不久仰府县整集兵马听候本院指日东下面授约束合势进剿军民人等但有私通逆党阴来游说及违犯号令退缩观望者仰照本院钦奉　敕谕事理即以军法从事呜呼主忧臣辱主辱臣死凡有血气孰无是心仍谕槩县父老子弟使各知悉同举伐叛之师共收勤王之绩<br />
<br />
牌行袁州知府徐琏等瑞州通判胡尧元等新淦知县李美等奉新知县刘守绪等丰城知县顾佖等靖安知县万士贤等新昌知县王廷等抚州知县陈槐等高安知县应恩等万戴知县张邦国等宁州同知张伟等进贤知县刘源清等同<br />
<br />
△其十七示谕吉安府城内外居民　【六月二十六日】<br />
<br />
示谕府城内外但有南昌府县人民在此生理住居年久邻里保管不致容留奸细者听其照旧居住毌得扰害若有奸徒潜来投住能擒拿送院者即行给赏地方人等受贿容隐者治以军法<br />
<br />
△其十八案仰南安等十二府及奉新县募兵策应　【六月二十六日】<br />
<br />
切照叛逆天下之大恶讨贼天下之大义　国家优礼藩封恩德隆重乃敢辄萌异图以干宪辟上逆天道下犯众怒灭亡之期计日可待本院职任虽非专责危难安忍坐视伏顺伐逆皷率忠义豪杰四起发谋协力除行吉安等府县起调兵快防守地方及行广东福建湖广等处各调兵策应外照得本省所属各府州县卫所见今巡抚都布按等衙门俱各缺官事无统束拟合通行为此仰抄案回府即行所属县分并卫所衙门各起调官军乡兵固守城池保障地方仍一面分调兵快散布关隘严加把截一面选募烧勇精兵大县约四五千名小县约二三千名以上各备锋利器械供给粮草择委能干勇力官员管领操练其各项钱粮费用听将在官钱粮动支随申本院查考其滨江去处多备船只听候本院差官赍捧旗牌至日即刻依期启行进攻仍选差惯便人役多方探听消息不时飞报以凭区画此系守土官员切责而臣子効忠致身正在今日各宜奋发义气鼓动军民共成灭贼之功以输报国之念毌得迟回观望失悞军机自取罪戾<br />
<br />
△其十九牌行吉安府拣练官兵　【六月二十六日】<br />
<br />
近因江西省城变乱已经发放该府行令庐陵吉水等县起集乡兵保障地方一面拣选精兵委官管束听调去后今据各兵以次渐到各行陆续调发为此牌仰吉安府官吏即将已到兵快人等通行拣阅操练分委谋勇胆畧官员统领送赴军门以凭陆续发往丰城临江等处屯札防守听候本院刻期进剿毌得稽迟不便<br />

                    <br>
                        <br />
△其二十案行吉安等十二府及丰城等县宽恤禁约事宜　【六月二十七日】<br />
<br />
照得江西省城近遭变乱各府州县兵戈骚动供亿劳费兼值天时亢旱秋成无望人民窘迫言之痛心中间恐有无赖之徒乘机窃发惊扰地方理合宽恤禁约但巡抚衙门见今缺官本院驻军境内不容坐视合就权宜处置通行为此除一面奏　闻外仰抄案回府照依案验内事理并行所属各县官员务湏轸念地方痛恤民隐凡一应不急词讼工役俱各停征其军前合用兵夫粮草各官俱要持廉秉公亲自编派毌得因而科扰及听信下人受财作弊仍严加晓谕军民人等务要各守本分安居田里不许扇惑搬移妄生事端大户毌逼债负小民毌激仇嫌乡落居民各自会推家道殷实行止端庄一人充为约长二人副之将各人户编定排甲自相廵警保守各勉忠义共勤　国难敢有抗违生事惊扰地方者就便拿觧赴官治以军法约长若有乘机侵害众户及受财不举许被害之人告发重治仍仰各县将前项宽恤禁约事宜翻刻告示发仰乡村张挂晓谕俟巡抚官员到日再行议处俱毌违错<br />
<br />
△其二十一牌行（吉安安福）守御千户所调兵策应　【六月二十七日】<br />
<br />
照得先因省城变乱已经行仰吉安等府并各属县选调精兵听候调用去后今照前项兵快虽已陆续齐集但恐分布不敷必湏添调策应为此牌仰本所官吏即将见在旗军拣选骁勇惯战之人约（吉安所六百安福所五百名）各备鲜明器械选委勇谋胆略官一员统领就于该府安福县官库钱粮查给行粮不分雨夜兼程直抵军门听候调遣毌得稽迟时刻定以军法从事<br />
<br />
△其二十二牌差千户高睿起调梅花峒等处民兵　【六月二十七日】<br />
<br />
近因省城遭变戕害守臣正人心思奋忠义効用之时访得永新县梅花峒及龙田上乡樟枧关北诸处人民精悍见义能勇拟合起调为此今差千户高睿赍牌前去该县知县柯相即便起集梅花峒等乡精勇民兵大约一千名各备便用坚利器械选委该乡义官良民部领就委该县谋勇胆略官一员总领其合用行粮或募役之费就于本县在官钱粮查支不分雨夜兼程前赴军门听候调遣此紧急事理毌比寻常贼情敢有故违定以军法从事<br />
<br />
△其二十三奖劝瑞州府通判胡尧元擒斩叛党　【六月二十七日】<br />
<br />
据瑞州府通判胡尧元报称擒获从叛仪宾李蕃斩获叛党九十四名等因看得逆贼称乱天怒人怨诛灭非久然今势熖正张本官乃能独奋忠勇首挫贼锋远近闻之义气自倍合行奖劳以励人心为此牌仰瑞州府官吏即行动支官钱买办花红羊酒委官率领官吏师生送至本官用见本院奖劝之意其余有功人员分别等第量加犒赏被伤兵夫给与汤药阵亡者厚恤其家候功成之日通行造册申报升赏仍一面起调骁勇精兵固守城池听候本院调发毌得违误<br />
<br />
△其二十四牌行吉安府通判杨昉统兵策应丰城<br />
<br />
据丰城县知县顾佖禀称本县起调乡兵固守城池惟恐兵力不敷必湏请兵策应庶保无虞等因看系地方重务已经调发龙泉安福永新等县并吉安千户所机也军兵陆续前去策应照得发去官兵必湏选委谋勇胆略官员统领庶几调度俱宜为此仰通判杨昉即将后开军兵名数督同千户萧英监统协同知县顾佖等计议攻守方略相度险夷要害远斥堠以防奸勤训练以齐众探知贼人入境即便设奇布伏以逸待劳击其不意务在先发制人毌令乘间抵隙军兵人等务要严为约束毌令侵扰敢有违犯退缩许以军法从事各官尤要同心并力协和行事共効忠贞之节以纾　国家之难如或执拗参错观望逗遛违犯节制致有疏虞军令具存决难轻贷<br />
<br />
计开委官巡检刘福莫庆百户石鼎义官一名龙泉县兵二百名安福县兵二百名永新县兵四百五十名安吉所军四百名庐陵县一百八十四名<br />
<br />
△其二十五牌行丰城县知县顾佖遵照方略　【六月二十九日】<br />
<br />
据丰城县（云云）为此牌仰本县官吏照牌事理即行知县顾佖遵施毌得违错<br />
<br />
△其二十六牌差致仕县丞龙光调取吉水县八九等都民兵　【七月初一日】<br />
<br />
访得吉水县八九等都民人王益题曾思温易弘爵王昭隆等各户下人丁素习武勇人多尚义前任知县周广曾经起调征进皆系骁勇惯战之人今兹逆党倡乱民遭荼毒应合调取以赴　国难为此访差致仕县丞龙光赍牌前去吉水县着落当该官吏即将各户义兵照数调集各备锋利器械编成行伍佥选百长总小甲管领就仰该县查支官钱给与口粮暂且就屯本县操演武艺听候本院指日东下随军进剿照得江西一省人民久被宁府毒害侵肌削骨破家荡产冤困已极控诉无门今其恶贯满盈天假义兵为民除暴尚闻愚昧之徒阻避宁府威势不敢举动殊不知宁府未叛之前尚为亲王人不敢犯今逆谋既着即系反贼人人得而诛之复何所惮尔等义民正宜感激忠义振扬威武为百姓报雠泄愤共立不世之勋以收勤王之绩毌得稽迟观望自取军法重究差去官员不许假此扰害妄生事端体访得出罪不轻贷<br />
<br />
△其二十七牌行广东龙川等县调取民兵　【七月初二日】<br />
<br />
照得江西变乱已经行仰吉安等府及行湖广福建等省起调乡兵及土汉官兵去后查得广东龙川等县所辖和平等处义官陈英郑志高卢琢及百长林义关三并新民卢源陈秀坚谢凤胜吴富等寨各有曾经战阵精兵今兹逆党倡乱民遭茶毒亦合调取以赴　国难为此牌仰龙川县官吏即将前项部下骁勇兵夫各行量调三分之一共计二三千名各备锋利器械选委谋勇官员统领就与县库官钱给与口粮不分雨夜兼程前赴军门听候亲统征剿此系征剿谋反重务非比寻常贼情毌得稽迟仍仰委官严加约束兵夫人等沿途不许扰民间一草一木违者许以军法论处<br />
<br />
△其二十八牌行赣州南安府宁都等县选募民兵　【七月初三日】<br />
<br />
访得宁都兴国瑞金雩都信丰南康等县各有大家巨族人丁众多兼亦素有胆畧今兹逆党倡乱民遭荼毒正各民効忠奋义之日亦合调取以赴　国难为此牌仰本府官吏即便分投差人前去各该县分着落各掌印官速于该县大族人家堪出人丁二百者止令出五十务选骁勇精壮各备锋利器械就于各户推选众所信服堪为百长总小甲者管领各县查将在库官钱给与行粮另委相应谋勇官员总统不分雨夜兼程无拘前后各另前赴军门以凭调用此系征剿谋反重务非比寻常贼情果能立有功劳当即封官拜将亦非比寻常赏格敢有违抗捏故推搪致误军机定照军法论处决不轻贷<br />
<br />
△其二十九牌行福建布政司预备水战　【七月初四日】<br />
<br />
案照已经行仰起调军马前来策应日久尚未见到近据探报逆党南下将攻南都计此时南都必巳有备各逆党进无所获必退保九江如此则水战之具为急不可不备为此牌仰福建布政司即行选募海沧打手一万名动支官库不拘何项银两从厚给与衣装行粮各备锋利器械就仰左布政使席书兵备佥事周期雍自行统领星夜前赴军门相机前进并力擒剿仍行廵按等衙门同心拹力后先监督应援此系叛逆谋危　宗社天下荼毒所关呼吸存亡旦暮成败间不容发非比寻常贼情不得迟违观望有亏臣节呜呼　主忧臣辱　主辱臣死凡有血气孰无是心况各官忠义自任刚大素闻必将奋臂疾驱有不容己兵快及领兵人等敢有违犯节制有悞军机者仰即遵照本院钦奉　勑谕事理许以军法从事无得姑息<br />
<br />
△其三十咨都察院御史颜权宜进剿　【七月初五日】<br />
<br />
节该钦奉云云除具　题及咨南京兵部知会外为照前项事情系　国家大难安危所关已经起调吉安等府兵快前去征剿并备行湖广广东福建各调兵策应外照得南畿系　朝廷根本重地今宁王谋逆构乱举兵北行图据南都必得四面合攻庶克有济及照贵院奉　命行勘前事即今逆迹已露别无可勘事情合咨前去烦为随处行令所属选取骁勇精兵及民间忠义约二三万名选委谋勇官员分领会约邻近省郡合势刻期进讨仍烦贵院亲督兼程前来共勤　国难谅贵院平日忠义存心刚直自许况今奉　命查勘宁藩正可权宜行事号召远迩　主忧臣辱　主辱臣死他复何言纷扰之中莫罄恳切惟高明速图之<br />
<br />
△其三十一牌差百户杨锐督发建昌官兵　【七月初六日】<br />
<br />
案经通行各府起集乡夫保障地方一面调选骁勇精兵听候调发去后为照所调官兵未到尤恐行文未至或道路阻塞本院已于本月初八日领兵前往丰城市汊等处住札刻日进攻省城若不差官督催不无愈加迟悞为此牌仰百户杨锐前往建昌府着落当该官吏即将本府并属调集兵快务选骁勇惯战各备器械该府县掌印官亲自统领于各官库不拘何项钱粮支作行粮无分雨夜兼程前进期在本月十四十五俱赴军门面受约束并势追剿该府印信就能干佐贰官掌管行令严加守御毌致疏虞取罪此系急剿谋逆重务非比寻常贼情不许时刻稽迟兵快人等敢有违犯节制观望不行前进者就仰遵照本院钦奉　勑谕内事理即以军法从事毌得姑息不便<br />
<br />
牌差百户任金善往饶州百户刘■〈日上永下〉往广信百户刘雄往抚州同<br />
<br />
△其三十二牌行统兵知府徐琏面受进剿方略　【七月初六日】<br />
<br />
案照已经行袁州等府起调机快前赴军门听候征剿去后今照官兵俱已齐集相应委官监统为此牌仰知府徐琏即将前项兵夫编成队伍整搠器械亲自统领星夜前赴临江丰城地方以凭面受方畧剤期并进仍详察险易相度机宜不得尔先我后力散势分及要多方差人爪探声息不时飞报军门知会其军兵及领兵官员人等敢有逗遛观望退缩误事者仰照本院钦奉　勑谕事理即以军法斩首示众仍谕下人不得贪图升赏妄杀平民冐报功次　国典具存法难轻贷承委官员务要竭忠尽命以効勤劳苟或违误罪亦难逭<br />
<br />
△其三十三牌行通判陈旦往进贤等县督发民兵　【七月初六日】<br />
<br />
据南昌府通判陈旦禀称原蒙巡抚衙门委催拖欠钱粮在外因闻前变前赴军门投到等因所据本官颇有干办及照进贤等县各有骁勇义兵尚未调用合就行委起调为此牌仰通判陈旦知印熊环前去进贤等县督同各县掌印等官除调集在官兵快仍仰各县官自行统领前来随征外其城郭乡村内外尚有大家巨族人丁众多素被宁府侵害思欲报雠泄愤者谕令多选骁勇精壮子弟佃仆人等或二三百名或五六百名每县大约计四五千名各备锋利器械选委谋勇官员分领查支在库官钱给与行粮就便督同各县掌印官一并督发不分雨夜兼程前赴丰城市汊等处面禀军门约束刻期进攻毌得稽违时刻仍一面晓谕官吏监生生员里老人等各起父子乡夫固守城池一面分投差人爪探但有奸细之徒潜入境内就便擒拿遵本院钦奉　勑谕内事理即以军法从事兵快及领兵人等敢有违犯节制畏避退缩者亦就论以军法处治承委官员各要効忠竭力以副委任苟或故违罪不轻贷<br />
<br />
△其三十四牌行袁州等九府新淦等县给助粮饷　【七月初六日】<br />
<br />
据吉安府申奉本院钧牌查得本府在库止有赃罚纸米银一万五千四百三十一两零其各县寄库银四万六千一百五十九两零俱转觧之数似难动支见今动调各处军快人等数多诚恐支用不敷及查庐陵等九县贮库钱粮亦多称乏合行邻近府分帮助支用缘由到院为照江西宁府变乱虽经本县起调广东福建二省汉土狼逵官军江西南赣等处兵快计有二十余万合用粮饷大约且计三四月之费今该府所申堪支纸米等银止有一万五千四百有零其余俱系解京之数就便从权支用亦有未教必湏于各府见贮钱粮数内查支接济庶不误事拟合通行为此牌仰本府即将收贮在库不拘何项钱粮作急通行查出三分为率内将二分称封明白就委相应官员不分雨夜领觧军门以凭接支应用此系征讨叛逆军机重务毌得稽迟时刻定以军法论处决不轻贷<br />
<br />
△其三十五牌行抚州府权处行粮<br />
<br />
据抚州府申称建昌抚州广信饶州四府正德十三年兑军粮米不下十余万石原蒙拨在龙窟听与抚州建安铅山广信饶州五所军旗交兑因运船阻冻回迟于今年六月始行较斛开兑其已兑者装载军船未兑者仍在民艘不意十五日省城有变遂行停兑至十八日逆党乘机刧夺各船顺流放至饶州河下得无惊扰但今江河梗塞难以兑运节奉明文动调大军征讨叛逆要将兑军淮粮暂留以备军饷申详到院查得先据吉安等府申称为各府官军将临欲将官库纸米赃罚等银并京库等银及将兑淮粮米从权给支借用等情已经批仰依拟查取去后今申前因拟合准行为此仰府官吏即行掌印官查将见在饶州湾泊兑军淮粮准从权宜坐委能干官员无分雨夜督运江西省城听候支给各兵行粮毌违时刻候事平之日备造印信文册缴报查照仍令委官前去查照免致下人因而侵欺佅便<br />
<br />
△其三十六案行吉安府知会两广巡按御史纪录军功　【七月初八日】<br />
<br />
照得江西宁府谋叛云云仰抄案回府即便备行巡按两广监察谢御史伍御史查照知会凡军中一应事宜悉要本官赞理区画以匡本院之不逮各哨官兵俱听监督获有功次俱凭本院送发本官验实纪录官兵人等但有骚扰所过地方及军前逗遛观望畏避退缩者就行照依本院钦奉　勑谕事理治以军法抄案官吏具行过日期同依准申来<br />
<br />
△其三十七牌行吉安府敦请乡大人共守城池　【七月初八日】<br />
<br />
照得宁府反叛本院调兵进剿即日启行各府县掌印正官既该统兵前进所据各该府县城池虽已行委各佐贰官防守但艰危之际事变不测必湏历练老成之人相与维持镇定庶几人心不致惊疑政务有所倚赖为此案行吉安府官吏通行各县署印官员径自以礼敦请老成乡宦众所推服者一二员在城以备紧急协同行事该府城池关系尤重查得致仕按察使刘逊素有才望忠义奋激就仰该府请至公馆仍仰署印官待以宾师之礼托以咨决之任一应军机事宜咨禀计议而行以安人心以济大事仍行本官务以　国家大难为心尽心谒力共图殄贼毋以休致自谦谅　朝廷报功之典当亦自不相负如误大事咎亦有归通无违错<br />
<br />
△其三十八牌行赣州府权处军粮　【七月初十日】<br />
<br />
据赣州府申称动调官兵进剿逆贼费用钱粮浩大本府再无别项支用欲借于民尤恐激窜乞查照原额委官抽税以救燃眉之急候征剿完日停止一节实系目前三军存亡所关况本院所属南赣汀漳南韶惠湖郴桂等处原系盗贼渊薮虽经调兵剿除而漏网窜伏不时窃发仓卒起调将何供应且今宁王逆谋已行北上本院集兵一千余万粘踪追袭粮赏皆藉各府支应中间多称仓库空虚无从措办随该本院具本奏闻仍遵勑旨便宜事理于龟角尾照旧抽分外为此仰抄案回府即委佐贰能干官员暂于原设厂内将东西二关往来客商铁盐等项货物查照原定则例照旧抽取税银以助军饷支用仍严禁吏书及隶快人等不许作弊生事侵欺税银亦不许客商私通桥子纵放船只及听信奸诈牙行包揽赴厂投逓报单肴图匿税承委官员必湏亲临验船大小及货物多寡令其从实开报纳税毌得亏损致生嗟怨仍照旧规每五日开报稽考仍通沿路巡检司等衙门不得生事阻绝未便<br />

                    <br>
                        <br />
△其三十九牌行吉安永新千户所觧送军器　【七月十一日】<br />
<br />
照得本院调集各处官军亲统追剿逆贼所有军中合用防牌弓箭鎗刀等项访得吉安等千户所俱有收贮在官拟合取用为此牌仰官吏即将本所见在防牌弓箭鎗刀等项器械不拘制造觧京之数尽行查出无分雨夜差人觧赴军门以凭给用事毕发回收贮毌得迟违时刻不便<br />
<br />
△其四十牌行南赣吉临四府及万安泰和吉水新淦丰城五县预备犒劳行军　【七月十一日】<br />
<br />
照得近因宁府反叛已该本院通行各处起调汉土官兵追剿俱由南安赣州万安泰和吉安吉水新淦临江丰城等处经过必湏犒劳以励人心为此仰府县官吏即便查照先年用兵则例支给在库官钱预先买办牛酒等项听候所调各处官兵到日就行分别等第犒劳毌得临期有误<br />
<br />
△其四十一牌行指挥麻玺策应丰城　【七月十一日】<br />
<br />
据丰城知县顾佖禀称兵力不敷请兵策应已经调发龙泉安福永新等县并及吉安千户所机快军兵陆续防剿去后今照发去官兵必湏选委谋勇胆略官员统领庶几调度得宜为此牌仰指挥麻玺即便前去会同通判杨眆督同千户萧英等将防守军兵先行训饬操演务要行伍整肃号令严明进退齐一听候本院督临克期分哨并进军兵人等所过毌令侵扰敢有违犯退缩者许以军法从事各官仍要同心并力协和行事共効忠贞以纾　国家之难<br />
<br />
△其四十二牌行通判谈储统领吉水官兵　【七月十一日】<br />
<br />
牌仰通判谈储即便统领吉水县调集官兵一千五百员名跟随本院前去江西追剿逆贼务要申严号令整肃行伍兵快敢有违犯节制畏避退缩者许照本院钦奉　勑谕事内理以军法从事其该县印信就仰县丞任礼署掌严加防御固守城池俱毌违错<br />
<br />
计开领哨官<br />
<br />
义官三员萧连朴李尚礼李良蔡永丰廵检刘以贵管理粮饷主簿何池<br />
<br />
△其四十三牌行余干县知县马津预备战船　【七月十二日】<br />
<br />
照得本院调集各处官军前去追剿逆贼所有装兵船只止顾有民船缘狭小不堪水战本院不久沿江前进惟恐临期有误访得余干县所属龙津驿河埠湾泊俱系运粮及民间大船约有六七百号在彼空闲俱应起拨为此仰知县马津等即便亲至前项河埠尽将官民船只责令各船运军船户装载调到军兵跟随本院前往剿贼中间若有运军不齐亦听随宜顾募惯便水手代驾仍各给与口粮毌违时刻定以军法论处<br />
<br />
△其四十四牌行临江府戴德孺觧送军器战船　【七月十二日】<br />
<br />
照得本院调集各处官军追剿逆贼所有装兵船只狭小不堪水战及照军中合用弓箭鎗刀防牌等项器械访得临江府所辖樟树埠头俱有袁州等处运粮并民间船只数多库内收有前项军器应合取用起拨为此仰临江府官吏即行知府戴德孺速将在库军器不拘觧京之数尽行差人星夜送赴军门给与各军应用并将前项埠头湾泊官民船只责令各船运军船户装载官兵跟随本院前去剿贼中间若运军不齐亦听随宜顾募惯便水手代驾仍拨小渔船百只听候差用仍各给与口粮毌违时刻定以军法处论<br />
<br />
△其四十五牌行饶州府觧送军器战船　【七月十三日】<br />
<br />
照得本院调集各处官兵追剿逆贼所有军前合用防牌鎗刀弓箭器械及木铁等匠应合取用及照装兵船狭小不堪水战访得饶州府县收有前项军器及各色匠数多并运粮新旧及民间船只约有六七百号俱在河下空闲亦合起拨为此仰府官吏即行掌印官速将见收军器无拘解京之数尽行差人不分雨夜觧赴军门给军应用事毕发回仍拘惯造器械铁匠木匠等役各二三十名各带随用家火官办熟铁一二千斤煤炭数十担亦差的当人员管领及另选委能干官员速将官民船只通行责令运军并各船户装载官兵速到南昌省城跟随本院前去沿江剿杀前贼中间若各运军不齐亦就顾募惯便水手代驾各给口粮毌得稽违时刻定以军法论处<br />
<br />
△其四十六牌行奉新县知县刘守绪等扑剿伏兵　【七月一十三日】<br />
<br />
为照本院亲督诸军刻期于本月二十日进攻南昌省城以破逆党巢宂探得逆党先曾伏兵三千于老坟厂新坟厂诸处以为省城应援若不先行密为扑剿诚恐攻城之日或从间道掩袭我师未免亦为牵制为此牌仰奉新县知县刘守绪靖安县知县万士贤各统精兵三千密于西山地界约会期刻分哨设伏运奇并力夹剿各官务要详察险易相度机宜不得尔先我后力散势分致有疏失仍一面差人爪探声息飞报军门擒斩功次审验觧院转发纪录照例具奏升赏兵快人等敢有临阵退缩者许照本院钦奉　勑谕事理就以军法从事各官务竭忠贞以勤　国难苟或观望逗遛有误事机军令具存罪亦难逭<br />
<br />
△其四十七牌差干户刘祥督发福建官兵　【七月十五日】<br />
<br />
案照巳于六月二十一日备行漳南道即将见在上杭操练兵快并取漳州铳手李拣等委官统前赴夲院督发进剿未报续又牌仰布政司选募海沧打手就仰布政席书佥事周期雍自行统赴军门相机擒剿去后亦未见到合再立限督催为此今差千户刘祥赍牌前去福建布政司分巡该道着落官吏即将前项见在兵快四五千名并将海沧打手一二万名作急调取到官令其各带随身锋利器械等项查取在库不拘何项钱粮给与行粮并雇募之资就仰左布政使席书统领毌分雨夜定限本月二十九日直抵江西省城随军前进如违时刻定以军法论处此系叛逆谋危　宗社重务非比寻常贼情军兵人等敢有违犯节制者许以军法从事其军中合用火药等项亦仰支给官钱买办应用不得临期失误仍查本院差来本道并布政司官舍的于何日到彼有无在途延缓缘由各另呈报<br />
<br />
△其四十八牌行各哨统兵官进攻屯守　【七月十七日】<br />
<br />
仰一哨统兵官吉安府知府伍文定即统部下官军兵快四千四百二十一员名进攻广润门就留兵防守本门直入布政司屯兵分兵把守王府南门<br />
<br />
仰二哨统兵官赣州府知府邢珣即统部下官军兵快三千一百三十余员名进攻顺化门就留兵防守本门直入镇守府屯兵<br />
<br />
仰三哨统兵官袁州府知府徐琏即统部下官军兵快三千五百三十员名进攻惠民门就留兵防守本门直入按察司察院屯兵<br />
<br />
仰四哨统兵官临江府知府戴德孺即统部下官军兵快新喻二县三千六百七十五员名进攻永和门就留兵防守本门直入都察院提学分司屯兵<br />
<br />
仰五哨统兵官瑞州府通判胡尧元童琦即统部下官军兵快四千员名进攻章江门就留兵防守本门直入南昌前卫屯兵<br />
<br />
仰六消统兵官泰和县知县李楫即统部下官军兵快一千四百九十二员名夹攻广润门直入王府西门屯兵守把<br />
<br />
仰七哨统兵官新淦县知县李美即统部下官军兵快二千员名进攻德胜门就留兵防守本门直入王府东门屯兵守把<br />
<br />
仰中军营统出官赣州卫都指挥余恩即统部下官军兵快四千六百七十员名进攻进贤门直入都司屯兵<br />
<br />
仰八哨统兵官宁都知县王天与即统部下官军兵快一千余员名夹攻进贤门留兵防守本门直入锺楼下屯兵<br />
<br />
仰九哨统兵官吉安府通判谈储即统部下官军兵快一千五百七十六员名夹攻德胜门直入南昌左卫屯兵<br />
<br />
仰十哨纯兵官万安县知县王冕即统部下官军兵快一千二百五十七员名夹攻进贤门就守把本门直入阳春书院屯兵<br />
<br />
仰十一哨统兵官吉安府推官王暐即统部下官军兵快一千余员名夹攻顺化门直入南新二县儒学屯兵<br />
<br />
仰十二哨纯兵官抚州通判邹琥知县傅南乔即统部下官兵三千余员名夹攻德胜门就留兵防守本门随于城外天宁寺屯兵<br />
<br />
承委官员务要竭忠奋勇擒剿叛逆以靖　国难如或退缩观望违犯节制定以军法论处军兵人等敢有临阵退缩者就仰本官遵照本院钦奉　勑谕事理就于军前斩首示众牌候事完日缴<br />
<br />
△其四十九告示在城官民　【七月十八日】<br />
<br />
照得宁王造谋作乱神人共怒法所必诛在城宗支郡王仪宾皆被逼胁如锺宁王无罪削爵建安王父子俱死军民人等或覆宗灭族或荡家倾产或勒取子女皆恨入骨髓敢怒而不敢言今日之事岂其本心本院仰仗　朝廷威灵调集两广并本省狼达汉土官兵二十余万即日临城亦无非因民之怨惟首恶是问告示至日宗支郡王仪宾各闭门自保商贾买卖如故军民弃甲投戈各归生理无得惊疑该府内臣校尉把守人员开门出首或反兵助顺擒斩首恶一体奏　闻升赏其有怀奸稔恶从逆不悛者必杀不赦凡我良善军民即便去恶从善毋陷族灭故示<br />
<br />
△其五十牌示谕江西布按三司从逆官员<br />
<br />
照得宁王悖逆天道造谋作乱杀戮大臣都布按三司官员各悚于暴虐保其妻子以致临难之际不能自择或俛首幽囚或甘心降伏贪生畏死反面事仇春秋之义虽严于无将之诛而志图兴复者尚不忍于峻绝探得各官见今在城闭门自讼者有之临城廵闸者有之出入府库运筹划策者有之此皆大义未分孤立无助揆之法理固不容诛推之人情实为可悯即今本院统集狼达汉土官军二十余万后先临城各官果能去逆归顺尚可转祸为福故今特遣牌谕兵临之日仰各开门出首仍一面将本院发去告示给散张挂抚谕良善百姓宗支仪宾人等各闭门自保毋轻出街市横遭杀戮该府把守内臣校尉人等亦各谕以大义俾知背逆向顺尚可免死投甲释戈蓬头面缚候本院临审定夺敢有从恶不悛执迷不悟拒敌官兵者必杀无赦仍具改正缘由亲赍投首以凭施行毌得迟违自取族灭牌具依准缴来<br />
<br />
△其五十一牌行主簿余旺督运兵粮　【七月十九日】<br />
<br />
牌仰部粮主簿余旺即回吉安府速将原部宁都县粮里曾元兴等九名原寄各府仓廒收囤兑淮粮米七千七百石尽数用船装载无分雨夜督同各役正身运赴江西省城河次以凭支给官兵行粮等用中间粮里人等敢有违延误事及不听约束者就仰本官照依军法轻则量情责治重则绑赴军门斩首决不轻贷完日通行造册缴报<br />
<br />
△其五十二告示七门从逆军民　【七月二十一日】<br />
<br />
督府示谕省城七门内外军民杂役人等除身犯党逆不赦另议外其原被宁府迫胁伪授指挥千百户校尉护卫及南昌前卫一应从乱杂色人役家属在省城者仰各安居乐业毌得逃窜有能寄声父兄子弟改过迁善擒获首恶诣军门报捷者一体论功给赏逃回报首者免其定罪仍仰各地方将前项人役一名名赴各该管门官处开报令各亲属一名每五日一次打卯其有收藏军器许尽数送官各宜悔祸毌取灭亡<br />
<br />
△其五十三牌行刘守绪把守武宁渡　【七月二十一日】<br />
<br />
照得本院原调奉新县刘守绪统领民兵把守武宁渡今因策应入城抢掳妄杀不无违犯军令本当重治姑记过类处为此牌仰本官即便统领原管兵快速赴前渡守把不许一人一马擅自渡江入城敢有潜躲在城并一应违犯军令者斩首示众牌具不违依准并离城定营地方时刻火速缴来<br />
<br />
△其五十四牌行江西二司安葬宁府宫眷　【七月二十二日】<br />
<br />
照得宁王造反称兵向　阙行委伪官万锐等把守省城音信不通本院所行告示负固不纳以致讨贼安民之义俱未知悉及至统兵攻城该府宫眷一闻铳刨震响闭门缢死烧焚宫室虽宁王背逆罪在不赦而　朝廷惇睦之仁何所不至本院已同宗支并原任布按二司及吉安等府知府等官伍文定等亲赴该府验看未焚库藏已封号讫所据各宫眷身尸相应埋葬为此合行案仰布按二司即便启知　建安王选委各郡王府老成内使火者三四员会同南昌府南新二县官措置棺木以礼安葬毌得违错不便<br />
<br />
△其五十五手本南京内外守备追袭叛首　【七月二十三日】<br />
<br />
本年七月二十日准　钦差南京内外守备揭帖内开烦念南京根本重地　宗庙陵寝所在作急整点精锐军兵数万名择将统领星夜兼程前来粘踪追袭攻击其后保固根本重地所统官军烦沿途经过去处应付廪给口粮马匹草料事宁之日获功官军具奏升赏请勿迟延等因卷查先为飞报地方谋反重情事照得本院奉　勑前往福建地方公干行至丰城县闻宁府谋反遂返吉安住札看系谋危　宗社重情随即具题并行吉安赣州等官起调官兵俟衅而发及咨南京兵部并巡抚应天都御史李烦为通行在京大小衙门会谋集议作急缮完城守简练舟师设伏沿江旁檄列郡先发操江之兵声义而西约会湖湘互为掎角本院亦砥钝策驽牵蹑其后以义取暴以直加曲不过两月之间断然一鼓可缚去后续据本院爪探人役回报宁王已下南京留有逆党内官驱胁官民人等一万余员名固守城池虐焰昌炽阻绝往来等因又经节催府县兵快分布哨　亲自统领刻期于七月二十日寅时直抵省城进攻仍被逆党砌塞城门分兵拒固当幸官兵用命奋勇攻破城门各贼遂皆奔溃当即分兵擒搜及差人分投爪探叛首向往的确并发官兵前去追袭外今准前因合用手本前去烦为查照施行<br />
<br />
△其五十六咨两广总督都指挥杨停止原调狼兵　【七月二十三日】<br />
<br />
案照本院看得前项事情系　国家大难存亡所关虽调各府兵快非惟武艺无素尤恐兵力不敷即随备咨　钦差总督右都御史杨烦为选取骁勇兵快大约三五千名就委岭南道兵备佥事王大用监统给与各兵行粮兼程前来共勤　国难及行广东布政司转行各道并呈镇守抚按等衙门一体查照知会去后节据知县顾佖等报宁王已下南京留有逆党内官驱胁官民人等一万余员名固守城池阻绝往来等情随该本院催督所调兵快分布哨道亲自统领刻期于七月二十日寅时直抵省城进攻仍被逆党砌塞城门分兵固拒当幸官兵用命奋勇攻破城门各贼遂皆奔溃随即分兵搜擒外今照前项事情见该　钦命京边官军二十余万前来会剿及本院见统官兵五万余员名俱在江西省城即今分遣委官监督前去约会并势追袭所据原调广东上汉狼兵人等未审曾否齐集但今南赣吉安南昌等处沿江人民俱各畏惧狼兵悉皆惊惶及又访得狼达土兵曾受宁王赃物私许助谋効力今调各兵本以为国除害惟恐返为民害不无有悞大事拟合停止为此合行移咨贵院烦为查照希将起调兵快停留本省应用施行<br />
<br />
案行广东岭南兵备道同<br />
<br />
△其五十七牌行抚州知府陈槐等收复南康九江　【七月二十四日】<br />
<br />
照得宁王谋反兴兵向　阙南康九江见被攻破分留逆党据守二府城池意图西扼湖兵之应援南遏我师之追蹑仰赖　宗社威灵克复省城除遣知府伍文定等分布哨道邀击宁贼务在得获外所据逆党占据府县应合分兵剿复为此牌仰知府陈槐等各选精兵身自统领星夜前去南康九江地方相机行事务要攻复城池平靖反侧仍将地方人民加意赈恤激以忠义抚以宽仁权举有司之职以理庶事查处仓库之积以足军资一面分兵邀诱宁贼毌令东下井差人爪探飞报军门各官务要同心并力恊和行事毌得人怀一心彼此参错致误事机兵快人等敢有违犯节制者仰照本院钦奉　勑谕事理以军法从事一应事机呈禀往复虑有稽缓俱听一面从宜区画一面呈报军门仍备查各官弃城迯走致贼焚掠屠戮之故具由申报以凭参拏究治<br />

                    <br>
                        <br />
牌行饶州府知府林珹建昌知府曾玙广信知府周朝佐同　【七月二十四日】<br />
<br />
△其五十八牌饬吉安府知府伍文定等同心遵依方略　【七月二十五日】<br />
<br />
切照天下之事成于同而败于异本院选调土安赣州临江袁州等府卫所军民兵快委各该文武职官知府伍文定邢珣等统领分立哨分授以方畧令其并力进剿互相策应今访得各官各持己见自为异同累有事机可乘坐是辄致违错本当拿究治以军法但系用人之际姑且容恕及照逆贼归援声息已逼虑恐各官仍蹈覆辙临期或致偾事拟合申饬通行为此牌仰本官即便督率原领军兵在于见住札处所务要遵依方略与各哨领兵官同心而行誓竭并力进死之志毌怀观望苟生之谋敢有仍前人怀一心互有同异以致悞事定行罪坐所由断依军法斩首的不食言先具不致异同重甘结状并不违依准随牌缴来<br />
<br />
牌行赣州知府邢珣　临江府知府戴德孺　袁州府知府徐琏同<br />
<br />
△其五十九牌行抚州府知府陈槐掣兵设伏　【七月二十五日】<br />
<br />
据各哨探报逆党近在地方王家渡屯住去离江西程途不远虽经本院先已督发官兵四路相机夹剿但城守未备而张疑设伏亦为紧要所据知府陈槐部下兵快合行掣取为此牌仰本官即将原统兵快中分一半掣入省城以凭面授方畧别有指使分掣之际务在密迹潜形毌得张皇致有惊动牌具依准缴来<br />
<br />
△其六十牌行建昌府知府曾玙会兵夹剿　【七月二十五日】<br />
<br />
牌仰知府曾玙即便挑选部下骁勇精兵一千余名会同各哨官兵相机夹剿叛贼张疑设伏候警急应毌得违迟时刻定以军法从事军兵人等敢有临阵退缩违犯号令仰遵本院钦奉　勑谕事理照依军法斩首<br />
<br />
△其六十一牌行进贤县知县刘源清会兵夹剿　【七月二十六日】<br />
<br />
牌仰知县刘源清即便挑选部下精兵七八百名星夜前去吴城等处会同各哨官兵相机夹剿逆贼张疑设伏候警急应毌得稽迟时刻定以军法从事兵快人等敢有违犯节制及畏避退缩者斩首示众<br />
<br />
△其六十二牌行安义靖安二县知县焚烧坟厂<br />
<br />
仰知县王轼万士贤即便会兵前去速将新旧坟双岭二厂藏贼房屋树木等项用火焚烧以免逆贼复据毌得违悞时刻定以军法从事<br />
<br />
△其六十三咨总督两广右都御史杨停止原调官兵　【七月二十六日】<br />
<br />
案照已经通行吉安等府调选官兵委官统领督追叛逆续该本院看得前项事情系　国家大难存亡所关诚恐兵力不敷随即备咨南京兵部及钦差总督两广都察院右都御史杨钦差巡抚苏松等处都察院右都御史李钦差巡抚湖广都察院右副都御史秦吴并福建三司等官烦为选取骁勇兵快选委谋勇官员监统兼程前来共勤　国难去后节据知县顾佖等差报宁王已下南京留有逆党万余固守城池随该本院分布哨道亲督刻期于七月二十日寅时攻破省城各贼奔溃分兵搜擒逆党以次审决一面分哨四路并进或当其前或蹑其后随于七月二十六日在于鄱阳湖大战遂已擒获宁贼逆党悉就翦平除奏　闻外看得逆贼已获逆党已尽所据原调各省官兵应该停止为此合行移咨贵院烦为查照希将起调军兵人等俱行停止如已起行即便差官追回施行咨巡抚应天苏松都御史李　咨巡抚湖广都御史秦吴　咨南京兵部同<br />
<br />
△其六十四案行福建按察司停止原调兵快<br />
<br />
案照（云云）为此仰抄案回司即便遵照速将所调兵快打手人等俱行停止免致往返徒劳跋涉毌得违悞仍行巡按衙门知会<br />
<br />
案行福建漳南道　淛江布政司　牌行吉安府转行邻界衡州等府同<br />
<br />
△其六十五牌行知县刘源清杨材追剿逆党　【七月二十七日】<br />
<br />
牌仰进贤安仁二县刘源清杨材各统部下骁勇精兵星夜前去进贤等处追剿逆党陈贤秦荣屠典宝等务在日下名名获报以靖地方毌得稽迟时刻兵快人等敢有违犯节制畏避退缩者仰照本院钦奉勑谕内事理即以军法从事承委各官务要竭忠効力以副委任苟或故违致有疏虞　国典具存罪不轻贷<br />
<br />
△其六十六案行河间等府通州等州停止见调军兵　【八月十三日】<br />
<br />
案照先因宁王啚危　宗社兴兵作乱已经具奏请兵征剿及通行各该官司调兵并势追袭去后随该本院催督吉安赣州等处官军分布哨道亲督刻期于七月二十日攻破省城当即发兵分路收南康九江等处一面设伏张疑诱袭宁王已于本月二十四日在鄱阳湖连日大战至二十六日遂已擒获宁王余党亦就诛戮除具本　奏捷外近访得南北直隶顺天应天河间通州海州涿州等处一带官司即今仍起调军兵追袭若不通行差人阻遏非但徒劳跋涉亦恐骚扰地方为此仰抄案回府州着落当该官吏即便遵照火速将见调军兵俱行停止放散宁家毌得拘留妨误生业未便<br />
<br />
照会顺天府同<br />
<br />
△其六十七犒赏福建官军　【八月十四日】<br />
<br />
据福建按察司整饬兵备兼管分巡漳南道佥事周期雍呈称依奉本院案验起取上杭等处军兵共五千余名分委指挥刘钦知县邢暄等及起取漳州府海沧打手三千余名行委通判李一宁等管领本道躬亲统督先后启行前来等因到院案照先为飞报地方谋反重情事看系　国家大难存亡所关随即备咨南京兵部及巡抚两广湖广等衙门并福建三司等官选取骁勇兵快选委谋勇官员监统兼程前来共勤　国难去后今据前因看得逆贼已经成擒余党悉渐殄灭除将各该官兵先行发回外切照福建漳南相距江西省城约计程途有一千七八百里之遥该道乃能不满旬月调集官军兵快八千员名之众首先各省而至足见本官勇畧多谋预备有素忠义之诚足以感激人心敏捷之才足以综理庶务故一呼而集兼程赴难除另行旌奖外及照调来官兵冲冐炎暑远赴　国难忠义既有可嘉劳苦尤为足悯合加犒赏以励将来为此除将支出官银差官领赍该道仰抄案回司即将原调领兵官员并军兵乡夫人等酌量犒赏用见本院奖劳之心以为将来忠勤之劝仍仰该道备查各兵原系操练者照旧在班操练以备紧急调用添募者省令回还田里各安生业务为良善之民共向太平之福毌得分外为非致招身家之累备行巡按衙门知会<br />
<br />
△其六十八牌行统兵各哨官查报功次　【八月十五日】<br />
<br />
牌仰各哨统兵官将哨下官军兵快人等前后擒斩功次分别首从及各地名日期并奉本院批发随征报効人员俱要查明开造草册送院覆查相同以凭转发类造奏缴施行毌得查造不实及将非奉批发报効之人一槩滥造在册查究得出定行照例追问如律决不容恕<br />
<br />
计开<br />
<br />
二十日破城二十四日战王家渡　二十五日战八字脑　二十六日战樵舍　二十七日战吴城　二十八日战沿江诸处<br />
<br />
吉安府知府伍文定　赣州府知府邢珣　临江府知府戴德孺　袁州知府徐琏　抚州府知府陈槐　饶州府知府林珹　建昌府知府曾玙　广信府知府周朝佐　瑞州府通判胡尧元童琦　赣州卫指挥俞恩　泰和县知县李楫　万安县知县王冕　奉新县知县刘守绪　安义县知县王轼　新淦县知县李美　吉安府通判谈储　吉安府推官王暐　吉安府通判邹琥　临川县知县傅南乔<br />
<br />
△其六十九案仰南昌府清查侵占田土　【正德十四年八月十六日】<br />
<br />
照得宁王自正德二年以来啚为不轨诛求财货强占田土池塘屋基立表所至敢怒而不敢言税粮在户而租利尽入王府家眷在室而房屋已属他人流移困苦无所愬诉见今天厌其虐自速灭亡一应侵占等项合行改正以苏民困为此案仰南昌府即便清查宁王并内官校尉倚势强占不问省城内外查系黄册军民该载税粮明白即与清复管业收租住坐不许邻佑佃民仍前倚势争夺其曾经奏　请如阳春书院等处虽有侵占难以擅动俟另行处治外承行官吏务尽心清查以副委用以安生民毌得偏私执抝致生弊端通毌违错<br />
<br />
△其七十牌行南昌府追征宁府私债　【八月十九日】<br />
<br />
据二哨领兵赣州府知府邢珣呈将盘出宁府各县人民借去银两花户并保人姓名开报到院参照所开前银俱系没官之数合行追究为此拈单仰府官吏即便行拘各民到官照数追取足色银两还官不许纵容欺骗亦不许分外加增扰害完日取具印信库收并官吏不违依准随牌缴报查考<br />
<br />
△其七十一批江西按察司呈礼殡孙许　【八月二十五日】<br />
<br />
据按察司呈称副使许逵家眷日食久缺并孙都御史未曾殡殓等情参看得各官被贼杀害诚可哀痛合于本司库内各支银三十两以礼殡殓候装回日盘费水手另行呈夺许副使家眷缺食亦听支银五十两给付应用取具各该领状并殡殓过缘批呈缴<br />
<br />
△其七十二牌行南昌府委官护送巡抚孙丧柩<br />
<br />
照得江西巡抚都御史孙近被宁贼杀害续该本院统兵攻复省城当给银两买棺装殓间随据伊男孙庆带领家人前来扶柩还乡所据护送人员拟合行委为此仰府官吏即与见在府卫官内定委一员送至原籍浙江绍兴府余姚县河下交割并行沿途经过军卫有司驿逓巡司等衙门各拨人夫程程护送仍仰照例从厚佥拨长行水手起关应付人夫脚力验口给与行粮毌得稽迟未便<br />
<br />
△其七十三牌行南昌府委官护送许副使丧柩　【九月】<br />
<br />
照得江西按察司副使许近被宁贼杀害续该本院统兵攻复省城当给银两买棺装殓随据伊男许某告称扶柩还乡所据护送人员拟合行委为此仰南昌府官吏即于见在府卫官内定委一员送至原籍交割（云云）毌得稽迟未便<br />
<br />
△其七十四牌行上元县护送马主事丧柩　【九月】<br />
<br />
据福建兴化府莆田县民马顺告称伊父马思聪由进士任南京户部主事本年六月内奉　命差至江西催攒钱粮时被宁王谋反拘执囚禁而死后蒙将父尸买棺装殓今欲扶柩回籍缘路途窵远况父家小见在原任无力俱各不能还乡告乞脚力口粮等因看得本官因公奉差遭乱被执监故是实除行南昌府县应付差人逓送回籍外仰上元县官吏即便照例起关应付本官脚力船只差人护送还乡其本官应得俸粮柴薪马夫等银就使查明照数给与或应该佥与长行水手亦就查给毌得稽滞<br />
<br />
△其七十五牌行宁州府知府汪宪释放投首　【九月初一日】<br />
<br />
据吴国七林十一等口称闵念四等落水身死今访得闵念四等见在宁州界上告要投招前者已曾发有告示许令胁从新民俱准投首免死给照复业生理近日　朝廷降有黄榜亦准投首免死今闻各地方居民不体　朝廷及本院好生之意辄便起兵剿杀激使不敢出身授首反使　朝廷及本院失信于人本当绑拿重究姑且再行诫谕为此牌仰宁州知州汪宪探访前项一起投首之人是否闵念四等正身若果有投首真情即便带领前赴军门发落准与杨子桥等一例释放给与执照各自复业当差如或聚众不散星夜飞报军门以凭发军剿灭俱毌违错<br />
<br />
△其七十六钦奉南征勑谕通行<br />
<br />
节该钦奉　圣旨勑近该南京内外守备参赞等官太监黄伟等先后奏报江西宁王杀害巡抚等官烧毁府县肆行反逆等项事情已下兵部议官议处停当朕当亲率六师奉　天征讨先差安边伯朱泰为前哨统领各边官军前去南京相机剿杀太监张忠左都督朱晖统领官军前去江西捣其巢宂又命南和伯方寿祥及南直隶江西湖广各该镇巡等官各照拟定要路住札把截今特命尔照依该部会奏事理会同镇守太监王宏选调堪用官军民快亲自督领在于所属紧要地方分布防御仍委浙江布政司左参政闵楷选募处州民兵定拟住札地方听候调用军中事宜务要互相传报彼此通知一遇有警勿误策应或就会合各路人马设法剿捕仍出给榜文告示徧发江西及各该地方张挂晓谕但有能聚集义兵擒杀反逆贼犯者量其功绩大小封拜侯伯及升授都指挥指挥千百户等官世袭贼伙内有能自相擒斩首官者与免本罪仍量加恩典不许乘机挟雠妄杀平人一应军中事宜勑内该载未尽者俱听尔随宜区处尔为风宪大臣受兹重托宜罄竭忠诚扫除叛逆尤要详审慎重计出万全务彼地方宁靖军民按堵以纾朕南顾之忧庶称委任钦此钦遵合就通行为此仰都布按三司照依案验备奉　勑内事理通行所属一体钦遵施行<br />
<br />
△其七十七案行江西布按二司官戴罪护印　【九月初三日】<br />
<br />
照得江西省大务繁都布按三司不可一日缺官掌理今乱平之后各官俱系戴罪未经复职其新除参议周文光考满佥事王崇仁尚未到司所有各衙门印信钱粮并朝　觐进表等项一应重务缺官管理除题知外为此仰抄案回司即行布政使胡濂按察使杨璋暂且戴罪护印管理本司庶务副使唐锦戴罪仍行管理学校佥事王畴戴罪暂且管理南昌道各官不得以缘事之故辄退避苟且玩愒日月隳废职务反益罪愆候参议官周文光等到任及有官之日各将印信仓库等项交代仍与左布政使梁宸参议王纶程杲刘斐副使贺锐佥事赖凤潘鹏及首领等官俱令本衙门知在不许私自回籍<br />
<br />
△其七十八案行江西都司官戴罪护印　【九月初三日】<br />
<br />
照得云云为此仰抄案回司即行都指挥马骥暂且戴罪护印管理本司事务候有官之日仍将印信交代<br />
<br />
△其七十九案行知府郑瓛戴罪护印　【九月初三日】<br />
<br />
仰抄案回司即行知府郑瓛戴罪署掌印信管理府事候参奏明文至日施行毋得懈怠苟且隳废职业不便<br />
<br />
△其八十咨南京兵部拨船接觧贼犯　【九月初三日】<br />
<br />
照得属者宁王宸濠杀害守臣举兵谋逆云云拟于九月十一日亲自督觧赴　阙但应觧人犯并护觧官兵数多本地驿逓残破红站座船俱被虏毁无存议顾民船自浙取道而北须烦贵部于南京济川江淮二卫马快船内各拨十只中途接载庶克有济为此移容特差千户林节主簿于旺前去烦请选拨马快船二十只点齐撑驾人役差委的当官员与同差去官预先押至镇江河下候本职到彼替换装载而行实为两便谅宁藩之叛逆固天下臣民之所共愤则今日之献俘于京以彰天讨必亦忠臣义士之所同欲当不吝于烦劳也仍希先示咨报<br />
<br />
△其八十一牌行抚州等府县选取督觧官员　【九月初三日】<br />
<br />
照得先因宁王云云本院拟于本月十一日亲自督觧赴　阙所据押觧官员必湏得人拟合通行选取为此牌仰本府着落当该官吏即行后开官员速备衣装并带堪任信老成人役数名查支在库官钱照名给作往回盘费定限本月初九日前赴军门此系重务立等事理毌得稽迟<br />

                    <br>
                        <br />
计取抚州府知府陈槐　进贤县知县刘源清　安义县知县王轼　广昌县知县余罃<br />
<br />
△其八十二牌仰沿途各府州县卫所驿逓巡司等衙门慰谕军民<br />
<br />
照得先因宁王谋反请兵征剿续该本院亲督各哨于七月二十日攻复省城二十四等日在鄱阳湖连日与贼大战至二十六日遂将宁王俘执及其谋党李士实等贼首林十一等俱已前后擒获余党荡平地方稍靖已于本月三十日具本奏捷讫近因传报京军复来愚民妄相逃窜往往溺水自缢本院亲行抚谕尚未能息殊不知　朝廷出兵专为诛剿宁贼救民水火之中况统兵将帅皆系素有威望老臣宿将纪律严明远近素所称服纵使复来亦必自无扰害况今宁贼已擒地方已靖京军岂有无事远涉之理愚民无知转相惊惑深为可悯诚恐沿途一带居民亦多听信传闻不实之言而北来京军尚或未知宁王已就擒获合行差官沿途晓谕军民及一面迎候北来官兵烦请就彼回转除将宁王反逆党与本院亲自量带官兵径从水路觧赴京师外仰沿途军卫有司驿逓等衙门照牌事理即行抄牌备出告示晓谕远近乡村军民人等使知宁贼已擒京军已转免致惊疑酿成他变差去官员仍仰程程护送同与仰候京军坚请就彼回转以免沿途百姓供亿之苦仍谕以本院押觧贼犯量带官兵皆自备行粮廪给沿途经过有司等衙门止备人夫牵拽船只及略供柴草给付各兵烧用其它一无所扰不得因此科害里甲军民差去官员昼夜前进毋得在途迟滞抄牌官吏各具依准候本院经过日缴<br />
<br />
△其八十三案行江西都布按三司查报寄库钱粮　【九月初四日】<br />
<br />
照得本年六月十四日宁王谋反尽将江西都布按三司及附郭南昌等府县库盘检去后中间多系各府州县觧到起运等项钱粮未经转觧若不严加查考恐滋侵欺为此仰抄案回司即便吊取原行卷簿到官责令该库官攒并经收入役从公清查要见某项原收某府州县觧到某色起运钱粮若干宁王盘检若干中间有无官吏库役人等乘机侵骗情弊即今见在若干务要通行查明备造印信手册火速逓报以凭查考施行仍行南昌等府州县一体遵照将起觧赴司寄库钱粮查报俱毌违错<br />
<br />
△其八十四案行各府州县卫掌印官从宜发落罪犯　【九月初四日】<br />
<br />
照得各府州县卫所奉有部院抚按二司等衙门委问勘合批词或各衙门自理词讼问有徒罪以上人犯俱应申呈上司参详发落但省城乱平之后抚按缺官二司并巡守等官俱各戴罪前项应详人犯无凭请夺今但从宜处置通行为此仰抄案回司转行南昌等府县卫所遇有申详人犯除死罪充军重犯监候请夺外徒罪以下摆站瞭哨纳米或折纳工价工食等项俱行该府掌印官秉公持宪详审发落候有上司至日类行照验仍照旧规申呈详夺其杖罪以下应该纳赎的决各衙门径自发落各不许倚法为奸出入人罪自取罪谴<br />
<br />
△其八十五用手本御马监太监张　【九月初六日】<br />
<br />
据南康府申奉　钦差提督军务御马监太监张札付内开访得宸濠已该都御史王擒获克复南昌府城等语不曾亲到江西又无堪信文移止是见人传说遽难凭据会同　钦差提督军务平贼将军充总兵官左军督府左都督朱议照系干反逆重情况系宗藩人众中间恐有拨置同谋逆党尚有漏网未尽抑恐前言虚传未的将来为患非细等因备申到职卷查先为飞报地方谋反重情事云云本职亲自量带官兵径从水路于本月十一日启行觧赴京师及具本专差舍人金升先期赴京奏知外今申前因为照宁贼果已就擒同谋党恶果已尽获余孽果已扫荡其妃□干碍眷属见今起觧家资钱粮并伪造军器等项俱该本职公同原经　奏留巡按贵广监察御史谢源伍□□及都布按三司并各该府县领兵等官眼同封贮在府听候　命下之日定夺外合用手本前去烦请查照施行<br />
<br />
△其八十六案行江西布按二司委官巡守库藏　【九月十一日】<br />
<br />
照得宁府库藏已经本院督同戴罪三司官员并各府知府公同封识完固合就委官监督看守为此仰抄案回司即行该司掌印官督同南昌府同知何继周及南新二县掌印官定委老成晓事官二员分领佥定大户人等每夜上宿看守二库仍分兵快把守宁府南东西三门昼夜巡逻不许移动一草一砖二司掌印并该道分巡官不时巡视点闸毌得视常虚应故事倘致疏失责有所归<br />
<br />
△其八十七牌行领兵官留兵防守　【九月十二日】<br />
<br />
照得江西大乱剿平地方幸已稍靖但巡抚官员被杀巡按及三司府县卫所等官俱各戴罪听参本院即今又督官兵押觧宁王并其党与赴京省城居民久遭荼毒疮痍未起惊疑未息虽经抚谕诚恐本院去后或有意外之虞拟合委官留兵防守为此牌仰领兵知府伍文定邢珣等即便照依后开班次轮流各行量带官兵昼夜固守城池保障地方抚安居民禁革搔扰候抚按官员及三司等官到任事定之日方许回还照旧管事毌得违错<br />
<br />
计开一班知府伍文定邢珣　二班徐琏戴德孺三班曾玙　　　　四班周朝佐林珹<br />
<br />
△其八十八案行江西布按二司处分乱后事宜　【九月十二日】<br />
<br />
照得江西未乱之前民伪颇滋吏政多弊抚治之责已号烦难况大乱之后钱粮有侵克之费军伍有缺乏之虞奸恶猬兴灾旱荐作法度申明之未至官吏怠玩之或生本院讨贼平乱功虽告成厘革抚绥力尚未徧若不条析处分深为未便为此仰抄案回司照依案验事理逐欵遵照施行务使事各举行民沾实惠毌得虚应故事取罪未便<br />
<br />
计开<br />
<br />
一省城大乱固已剿平地方守备难便废弛除南新二县机兵令分巡该道分拨守门外仰布按二司掌印官会同于所属邻近府县酌量原编机兵多寡量取凑二千名各委相应人员带领来省操练以备不虞仍行南昌道分巡官较视点闸其各兵口粮就令各该县分动支预备仓米谷计日分给候事完之日停止<br />
<br />
一十四年起运兑淮间有被贼虏掠其未兑及未到水次并偏僻去处未经贼掠者尚多诚恐官吏粮里人等乘机隐匿捏故侵欺合先行查仰布按二司掌印官即行各该府州县将已兑粮数通查要见见在若干果被贼虏若干取具重甘结状造册缴报以凭议处其见在粮米就于所在地方暂且贮囤看守如有未兑捏作已兑不曾被贼捏作贼刼者照例问发充军官吏坐拟赃罪不恕<br />
<br />
一南昌九江南康三府被贼残害尤宜矜恤仰布按二司掌印官作急查勘呈来以凭议处<br />
<br />
一南昌左卫旗军多因从逆擒斩以致缺伍仰布按二司官即便出给告示许令在逃旗军并余丁投首照依榜例免其罪名着令顶补军役暂委官员管领以备操守<br />
<br />
一建昌安义二县贼首虽已擒获遗漏余党尚多今既奉榜例合与更新仰布按二司转行该县出给告示许各自新痛改前恶即为良民有司照常抚恤团保粮长不得挟私陷害如有不悛仍旧为非者擒捕施行<br />
<br />
一宁府庄田基屋湖池并宁府官员人役及投入用事从逆等项人犯田产例应籍没合先查理除将内官黄瑞基屋改东湖书院以便学者讲习外其余仰布按二司掌印官会同南昌道分巡官行委的当官员逐一清查如田庄要见坐落地名何处田亩若干山场树木若干湖池广阔若干如基屋要见坐落何处基地广阔若干房屋几间今年见存花利即便收贮所在地方责人看守通造手册缴报其有原系占夺民间物业相应给还及估价发卖承佃者俱候查明之日从容呈议审处敢有隐匿及指以原业捏称借贷辄行隐占者先行拏问不恕<br />
<br />
一省城各衙门并公廨有残圯应合修理者仰布按二司掌印官会同该道官参酌缓急行令府县移拆无用房屋量加修理毌得虚费财力<br />
<br />
一省城湖池仰布按二司行南昌府县其城濠行都司各委人看守鱼利公同收取报官以备公用不许私取及致人偷盗<br />
<br />
一今年乡试因乱废格除应否补试另行议奏外其未乱之前已经举行未毕事件合先查究仰布政司将原发修理贡院席舍并发买物料等项银两若干原委何人管领即今已修完并已买到物料若干见存银两若干查明造报毌得因循致令吏胥乘机隐匿作弊其已买料有不堪贮者姑令变价还官以候再买以后未举事件有应合预处者会同按察司并该道官一面议处施行按察司仍行提学官转行所属知悉<br />
<br />
△叙迟留宸濠反间遗事　【附】<br />
<br />
龙光云是年六月十五日恩府王公于丰城闻宸濠之变时参谋雷济萧禹在侍相与痛哭拜天誓死起兵讨贼欲趋还吉安南风正急舟不能动又痛哭告天顷之得北风宸濠追兵将及潜入小渔船与济等同载得脱免舟中计议虑恐宸濠径袭南京遂犯北京两京必然仓卒无备图欲沮挠使迟留半月远近闻知自然有备无患乃假写两京都御史火牌云提督两广军务都御史杨为机密军务事准兵部咨及都察院右副都御史颜咨俱为前事本院带领狼达官兵四十八万齐往江西公干的于五月初三日在广州府起马前进仰沿途军卫有司等衙门即便照数预备粮草伺候官兵到日支应毋得临期缺乏误事定行照依军法斩首等因意示　朝廷先差颜等勘事已密于两广各处起调兵马潜来袭取宸濠使之恐惧迟疑观望不敢轻进使济等密遣乖觉人役持火牌设法打入省城宸濠见火牌果生疑惧十八日回至吉安又令济等假写南雄南安贑州等府报帖日逐飞报府城打入省下一以动摇省城人心一以皷励吉安效义之士又与济等谋假写迎接京军文书云提督军务都御史王为机密军务事准兵部咨该本部题奉圣旨许泰却永分领边军四万从凤阳等处陆路径仆南昌刘晖桂勇分领京边官军四万从徐州淮安等处水陆并进分袭南昌王守仁领兵二万杨旦等领兵八万秦金等领兵六万各从信地分道并进刻期夹攻南昌务要遵照方畧并心恊谋依期速进毌得先彼此后致悞事机钦此等因咨到职除钦遵外照得本职先因奉敕前往福建公干行至丰城地方卒遇宁王之变见已退住吉安府起兵今准前因遵奉敕旨候两广兵齐依期前进外看得兵部咨到缘由系奉朝廷机密敕旨皆是掩其不备先发制人之谋其时必以宁王之兵尚未举动今宁王之兵已出约亦有二三十万若比来官兵不知的实消息未免有误事机以本职计之若宁王坚守南昌拥兵不出京边官军远来天时地利两皆不便一时恐亦难图湏是按兵徐行或分兵先守南都候宁王已离江西然后或遮其前或击其后使之首尾不救破之必矣今宁王主谋李士实刘养正等各有书密寄本职其贼将凌十一闵廿四亦各密差心腹前来本职逓状皆要反戈立功报效可见宁王已是众叛亲离之人其败必不久矣今闻两广共起兵四十八万其先锋八万系遵勑旨之数今已到贑州地方湖广起兵二十万其先锋六万系遵勑旨之数今闻已到黄州府地方本职起兵十万遵照勑旨先领二万屯吉安府地方各府知府等官各起兵快约亦不下一万之数共计亦有十一二万人马尽已壳用但得宁王早离江西其中必有内变田而乘机夹攻为力甚易为此合用手本备开缘由前去烦请查照裁处并将一应进止机宜计议停当选差乖觉晓事人员与同差去人役星夜回报施行湏至手本者既已写成手本令济等选差惯能走逓家人重与盘费以前事机阳作实情备细密切说与令渠潜踪隐迹星夜前来南京及淮扬等处迎接官兵又令济等寻访素与宸濠交通之人厚加结纳令渠密去报知宁府宸濠闻知大加赏赐差人四路跟捉既见手本愈加疑惧将差人备细拷问详悉当时杀死因此宸濠又疑李士实刘养正不信其谋又与龙光计议假写回报李士实书内云承手教密示足见老先生精忠报国之本心始知近日之事迫于势不得已而然身虽陷于罗网乃心罔不在王室也所喻密谋非老先生断不能及此今又得子吉同心恊力当万万无一失矣然机事不密则害成务湏乘时待机而发□可不然恐无益于国而徒为老先生与子吉之累又区区心所不忍也况今兵势四路已合只待此公一出便可下手但恐未肯轻出耳昨凌闵诸将遣人密传消息亦皆出于老先生与子吉开导激发而然但恐此三四人者皆是粗汉易有漏泄湏戒令慎密又曲为之防可也目毕即付丙丁知名不具与刘养正亦同两书既就遣雷济设法差逓李士实龙光设法差逓刘养正各差逓人皆被宸濠杀死宸濠由是愈疑刘李刘李亦各自相疑惧不肯出身任事以故上下人心互生疑惧兵势日衰又遣素与刘养正交厚指挥高睿致书刘养正及遣雷济萧禹引诱内官万锐等私写书信与内官陈贤刘吉喻木等俱皆反间之谋又多写告示及招降旗号开谕逆顺祸福及写木牌等项动以千计分遣雷济萧禹龙光王佐等分投经行贼垒潜地将告示粘贴及旗号木牌四路摽插又先张疑兵于豊城示以欲攻之势又遣雷济龙光将刘养正家属在吉安者厚加看养阴遣其家人密至刘养正处传逓消息亦皆反间之谋初时宸濠谋定六月十七日出兵自已于二十二日在江西起马径趋南京谒　陵即位遂直犯北京因闻前项反间疑沮之谋遂不敢轻出故十七等日先遣兵出攻南康九江而自留省城贼兵等候宸濠不出亦各疑惧退沮久驻江湖之上师老气衰又见四路所帖告示及插旗号木牌人人解体日渐离散以故无心攻鬪其后宸濠探知四路无兵前项事机皆是虚传七月初二日方敢出兵然其时事机已失兵势已自阻丧人马已自溃散多有潜来投降者我师一候宸濠出城即统伍知府等官兵疾趋攻破省城度宸濠顾念根本之地势必归救遂预发兵迎击于鄱阳湖大战三日罪人斯得<br />
<br />
右反间始末尝闻诸吉水致仕县丞龙光光谓德洪曰昔夫子写杨公火牌将发时雷济问曰宁王见此恐未必信曰不信可疑否对曰疑则不免夫子笑曰得渠一疑彼之大事去矣既而叹曰宸濠素行无道残害百姓今虽一时从逆者众必非本心徒以威刼利诱苟一时之合耳纵使奋兵前去我以问罪之师徐蹑其后顺逆之势既判胜负未可知也但贼兵早越一方遂破残一方民命虎兕出押收之遂难为今之计只是迟留宸濠一日不出则天下实受一日之福光又言夫子捷疏虑烦文太多一切反间之计俱不言及亦以设谋用诡非君子得已之事不欲明言示人当时若使不行间计迟留宁王宁王必实时拥兵前进正所谓迅雷不及掩耳两京各路何恃为备所以破败宁王使之坐失事机全是迟留宁王一着所以迟留宁王全是谋行反间一事今人读奏册所报皆是可书之功而不知书不能尽者十倍于奏册又言宁藩事平之后京边官军南来失其奸计由是痛恨夫子百计搜寻罗织无所泄毒挤怒门人冀元亨与济禹光等俱欲置之死地冀元亨被执光等四窜逃匿家破人亡妻子离散直伺官军离却省城方取出身回家当时光等粘贴告示摽插旗号木牌皆是半夜昏黑冲风冐雨涉险破浪出入贼垒万死中得一生所差行间人役被宸濠要杀者俱是亲信家人今当事平之后议者不究始原并将在册功次亦尽削去此光等走役微劳虽皆臣子本分不足深惜但赏罚若此継后天下倘或再有事变人皆以光等为鉴戒矣谁肯复效死力哉又言夫子应变之神真不可测时官兵方破省城忽传令造免死木牌数十万莫知所用及发兵迎击宸濠于湖上取木牌顺流放下时贼兵既闻省城已破胁从之众俱欲逃窜无路见水浮木牌一时争取散去不计其数二十五日贼势尚锐值风不便我兵少挫夫子急令斩取先却者头知府伍文定等立于鋴炮之间方奋督各兵殊死抵战贼兵忽见一大牌书宁王已擒我军毋得纵杀一时惊扰遂大溃次日贼兵既穷促宸濠思欲潜遁见一渔船隐在芦韦之中宸濠大声呌渡渔人移棹请渡竟送中军诸将尚未知也其神运每如此又言尝闻雷济云夫子昔在丰城闻变南风正急拜夭哭告曰天若悯恻百万民命幸假我一帆风湏臾风稍定顷之舟人讙噪回风济禹取香烟试之舟上果然久之比风大作宸濠追兵将及时夫人公子在舟夫子呼一小渔船自縳印勑令济禹持米二斗脔鱼五寸与夫人为别将发问济曰行备否济禹对曰已备夫子笑曰还少一物济禹思之不得夫子指船头罗盖曰到地方无此何以示信于是又取罗盖以行明日至吉安城下城门方戒严舟不得泊岸济禹揭罗盖以示城中遂讙庆曰王爷爷还矣乃开门罗拜迎入于是济禹心叹危迫之时暇裕乃如此德洪昔在师门或问用兵有术否夫子曰用兵何术但学问纯笃养得此心不动乃术耳凡人智能相去不甚远胜负之决不待卜诸临阵只在此心动与不动之间昔与宁王逆战于湖上时南风转急面命某某为火攻之具是时前军正挫却某某对立矍视三四申告耳如弗闻此辈皆有大名于时者平时智术岂有不足临事忙失若此智术将安所施又尝闻邹守益曰昔夫子与宁王交战时与二三同志坐中军讲学谍者走报前军失利坐中皆有怖色夫子出见谍者退而就坐复接绪言神色自若顷之谍者走报贼兵大溃坐中皆有喜色夫子出见谍者退而就坐复接绪言神色亦自若又尝闻陈九川曰九川尝闻之薛侃矣侃言昔见有侍于夫子者自称可与行师夫子问之对曰某能不动心曰不动心可易言耶对曰某得制动之方夫子笑曰此心当对敌时且要制动又谁与发谋出虑耶又问今人有不知学问者尽能履险不惧是亦可与行师否夫子曰人之性气刚者亦能履险不惧但其心必待强持而后能即强持便是本体之蔽便不能宰割庶事孟施舍之所谓守气者也若人真肯在良知上用功时时精明不蔽于欲自能临时不动不动真体自能应变无方此曾子之所谓守约自反而缩虽千万人吾往者也又尝闻刘邦采曰昔有问人能养得此心不动即可与行师否夫子曰也湏学过此是对刀杀人事岂意想可得必湏身习其事斯节制渐明智慧渐周方可信行天下未有不履其事而能造其理者此后世格物之学所以为谬也孔子自谓军旅之事未之学此亦不是谦言但圣人得位行志自有消变未形之道不湏用此后世论治根源上全不讲及每事只在半中截做起故犯手脚若在根源上讲求岂有必事杀人而后安得人之理某自征贑以来　朝廷使我日以杀人为事心岂割忍但事势至此譬之既病之人且湏治其外邪方可扶回元气病后施药犹胜立视其死故耳可惜半生精神俱用此等没紧要事上去了昔者德洪事夫子八年在侍同门每有问兵事者皆默而不荅以故南贑宁藩始末俱不与闻夫子没后搜录遗书七年而奏疏文移始集及查对月日而后五征始末具见独于用间一事昔尝槩闻奏疏文移俱无所见去年德洪主试广东道经江西访问龙光始获间书间牌诸稿并所闻于诸同门者归以附录云时嘉靖乙未八月书于姑苏之郡学<br />

                    </div></div><hr><script charset='utf-8' src='../../js/footer.js'></script></body></html>