<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法傅青主女科歌括' />
<script src='../highlight/highlight.pack.js'></script>
<link rel='stylesheet' type='text/css' href='../highlight/styles/monokai.css'/>

<link rel='stylesheet' href='../fenxiang/dist/css/share.min.css'>
<script src='../fenxiang/src/js/social-share.js'></script>
<script src='../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><div class='div1'><div class='biaoti'><center>傅青主女科歌括</center></div><div class='fo'><center>经文出处:来自殆知阁</center><br/><br>
                        傅青主女科歌括<br />
　　<br />
　　女科上卷　带下<br />
　　白带下（一）<br />
　　夫带下俱是湿症。而以“带”名者，因带脉不能约束而有此病，故以名之。盖带脉通于任、督，任、督病而带 脉始病。带脉者，所以约束胞胎之系也。带脉无力，则难以提系，必然胎胞不固，故曰带弱则胎易坠，带伤则胎不牢。然而带脉之伤，非独跌闪挫气已也，或行房而放纵，或饮酒而癫狂，虽无疼痛之苦，而有暗耗之害，则气不能化经水，而反变为带病矣。故病带者，惟尼僧、寡妇、出嫁之女多有之，而在室女则少也。况加以脾气之虚，肝气之郁，湿气之侵，热气之逼，安得不成带下之病哉！故妇人有终年累月下流白物，如涕如唾，不能禁止，甚则臭秽者，所谓白带也。夫白带乃湿盛而火衰，肝郁而气弱，则脾土受伤，湿土之气下陷，是以脾精不守，不能化荣血以为经水，反变成白滑之物，由阴门直下，欲自禁而不可得也。治法宜大补脾胃之气，稍佐以舒肝之品，使风木不闭塞于地中，则地气自升腾于天上，脾气健而湿气消，自无白带之患矣。方用完带汤。<br />
　　白术（一两，土炒） 山药（一两，炒） 人参（二钱） 白芍（五钱，酒炒） 车前子（三钱，酒炒） 苍术（三钱，制） 甘草（一钱） 陈皮（五分） 黑芥穗（五分） 柴胡（六分）水煎服。二剂轻，四剂止，六剂则白带全愈。此方脾、胃、肝三经同治之法，寓补于散之中，寄消于升之内，开提肝木之气，则肝血不燥，何至下克脾土；补益脾土之元，则脾气不湿，何难分消水气。至于补脾而兼以补胃者，由里以及表也。脾非胃气之强，则脾之弱不能旺，是补胃正所以补脾耳。 <br />
　　眉批：妇科一门，最属难治，不难于用方，难于辨症也。五带症辨之极明，立方极善，倘用之不效者，必其人经水不调，须于调经、种子二门参酌治之，无不见效。即如白带症，倘服药不效，其人必经水过期，少腹急迫，宜服宽带汤，余宜类参，方见二十三。 <br />
　　歌括：妇人终年白物流，如涕如唾甚秽臭。脾虚肝郁湿气胜，任督病来带难束。 <br />
　　完带白术山药炒，参芍车苍生甘草。陈皮柴胡黑荆芥，脾气健旺湿自消。 <br />
　　<br />
　　女科上卷　带下<br />
　　青带下（二）<br />
　　妇人有带下而色青者，甚则绿如绿豆汁，稠粘不断，其气腥臭，所谓青带也。夫青带乃肝经之湿热。肝属木，木色属青，带下流如绿豆汁，明明是肝木之病矣。但肝木最喜水润，湿亦水之积，似湿非肝木之所恶，何以竟成青带之症？不知水为肝木之所喜，而湿实肝木之所恶，以湿为土之气故也。以所恶者合之所喜必有违者矣。肝之性既违，则肝之气必逆。气欲上升，而湿欲下降，两相牵掣，以停住于中焦之间，而走于带脉，遂从阴器而出。其色青 绿者，正以其乘肝木之气化也。逆轻者，热必轻而色青；逆重者，热必重而色绿。似乎治青易而治绿难，然而均无 所难也。解肝木之火，利膀胱之水，则青绿之带病均去矣。方用加减逍遥散。<br />
　　茯苓（五钱） 白芍（酒炒，五钱） 甘草（生用，五钱） 柴胡（一钱） 茵陈（三钱） 陈皮（一钱） 栀子（三钱，炒）水煎服。二剂而色淡，四剂而青绿之带绝，不必过剂矣。夫逍遥散之立法也，乃解肝郁之药耳，何以治青带若斯其神与？盖湿热留于肝经，因肝气之郁也，郁则必逆，逍遥散最能解肝之郁与逆。郁逆之气既解，则湿热难留，而又益之以茵陈之利湿，栀子之清热，肝气得清，而青绿之带又何自来！此方之所以奇而效捷也。倘仅以利湿清热治青带，而置肝气于不问，安有止带之日哉！ <br />
　　眉批：脾土喜燥而恶湿，土病湿则木必乘之，木又为湿土之气所侮，故肝亦病，逍遥散减去当归妙极。 <br />
　　歌括：带下色青甚绿稠，原因肝经湿热留。 利膀胱水解肝火，青绿两带自可瘳。 <br />
　　青带加减逍遥散，柴胡茯苓白芍甘。 陈皮茵陈炒栀子，利湿清热亦舒肝。 <br />
　　<br />
　　女科上卷　带下<br />
　　黄带下（三）<br />
　　妇人有带下而色黄者，宛如黄茶浓汁，其气腥秽，所谓黄带是也。夫黄带乃任脉之湿热也。任脉本不能容水，湿气安得再入而化为黄带乎？不知带脉横生，通于任脉，任脉直上走于唇齿，唇齿之间，原有不断之泉下贯于任脉以化精，使任脉无热气之绕，则口中之津液尽化为精，以入于肾矣。惟有热邪存于下焦之间，则津液不能化精，而反化湿也。夫湿者，土之气，实水之侵；热者，火之气，实木之生。水色本黑，火色本红，今湿与热合，欲化红而不能，欲返黑而不得，煎熬成汁，因变为黄色矣。此乃不从水火之化，而从湿化也。所以世之人有以黄带为脾之湿热，单去治脾而不得痊者，是不知真水、真火合成丹邪、元邪，绕于任脉、胞胎之间，而化此黔色也，单治脾何能痊乎！法宜补任脉之虚，而清肾火之炎，则庶几矣。方用易黄汤。<br />
　　山药（一两，炒） 芡实（一两、炒） 黄柏（二钱，盐水炒） 车前子（一钱，酒炒） 白果（十枚，碎）水煎。连服四剂，无不痊愈。此不特治黄带方也，凡有带病者，均可治之，而治带之黄者，功更奇也。盖山药、芡实专补任脉之虚，又能利水，加白果引入任脉之中，更为便捷，所以奏功之速也。至于用黄柏清肾中之火也，肾与任脉相通以相济，解肾中之火，即解任脉之热矣。 <br />
　　眉批：凡带症多系脾湿。初病无热但补脾土兼理冲任之气其病自愈，若湿久生热必得清肾火而湿始有去路。方用黄柏、车前子妙！山药、芡实尤能清热生津。丹邪元邪四字未晰拟，易以真水真火为湿热之气所侵，绕于任脉云云，较无语病，然原书究不可轻改，姑仍之。 <br />
　　歌括：妇人带下色发黄，任脉湿热邪气伤。补任之虚清肾火，临证当服易黄汤。 <br />
　　易黄汤中用白果，山药芡实盐黄柏。酒炒车前能利水，补任之虚清肾火。 <br />
　　<br />
　　女科上卷　带下<br />
　　黑带下（四）<br />
　　妇人有带下而色黑者，甚则如黑豆汁，其气亦腥，所谓黑带也。夫黑带者，乃火热之极也，或疑火色本红，何以成黑？谓为下寒之极或有之。殊不知火极似水，乃假象也。其症必腹中疼痛，小便时如刀刺，阴门必发肿，面色必发红，日久必黄瘦，饮食必兼人，口中必热渴，饮以凉水，少觉宽快，此胃火太旺，与命门、膀胱、三焦之火合而熬煎，所以熬干而变为炭色，断是火热之极之变，而非少有寒气也。此等之症，不至发狂者，全赖肾水与肺金无病，其生生不息之气，润心济胃以救之耳，所以但成黑带之症，是火结于下而不炎于上也。治法惟以泄火为主，火热退而湿自除矣。方用利火汤。<br />
　　大黄（三钱） 白术（五钱，土炒） 茯苓（三钱） 车前子（三钱，酒炒） 王不留行（三钱） 黄连（三钱）栀子（三钱，炒） 知母（二钱） 石膏（五钱， ） 刘寄奴（三钱）水煎服。一剂小便疼止而通利，二剂黑带变为白，三剂白亦少减，再三剂全愈矣。或谓此方过于迅利，殊不知火盛之时，用不得根据违之法，譬如救火之焚，而少为迁缓，则火势延燃，不尽不止。今用黄连、石膏、栀子、知母一派寒凉之品，入于大黄之中，则迅速扫除。而又得王不留行与刘寄奴之利湿甚急，则湿与热俱无停住之机。佐白术以辅土、茯苓以渗湿、车前以利水，则火退水进，便成既济之卦矣。 <br />
　　眉批：病愈后当节饮食，戒辛热之物，调养脾土。若恃有此方，病发即服，必伤元气矣，慎之！ <br />
　　歌括：带下色黑气腥膻，腹痛小便如刀穿。胃命三焦火俱盛，火结于下未上炎。 <br />
　　利火大黄石膏连，白术茯苓炒车前。不留寄奴栀知母，火退水进黑带减。 <br />
　　<br />
　　女科上卷　带下<br />
　　赤带下（五）<br />
　　妇人有带下而色红者，似血非血，淋沥不断，所谓赤带也。夫赤带亦湿病，湿是土之气，宜见黄白之色，今不见黄白而见赤者，火热故也。火色赤，故带下亦赤耳。惟是带脉系于腰脐之间，近乎至阴之地，不宜有火。而今见火症，岂其路通于命门，而命门之火出而烧之耶？不知带脉通于肾，而肾气通于肝。妇人忧思伤脾，又加郁怒伤肝，于是肝经之郁火内炽，下克脾土，脾土不能运化，致湿热之气蕴于带脉之间；而肝不藏血，亦渗于带脉之内，皆由脾气受伤，运化无力，湿热之气，随气下陷，同血俱下，所以似血非血之形象，现于其色也。其实血与湿不能两分，世人以赤带属之心火误矣 治法须清肝火而扶脾气，则庶几可愈。方用清肝止淋汤。<br />
　　白芍（一两，醋炒） 当归（一两，酒洗） 生地（五钱，酒炒） 阿胶（三钱，白面炒） 粉丹皮（三钱） 黄柏（二钱） 牛膝（二钱） 香附（一钱，酒炒） 红枣（十个） 小黑豆（一两）水煎服。一剂少止，二剂又少止，四剂全愈，十剂不再发。此方但主补肝之血，全不利脾之湿者以赤带之为 病，火重而湿轻也。夫火之所以旺者，由于血之衰，补血即足以制火。且水与血合而成赤带之症，竟不能辨其是湿非湿，则湿亦尽化而为血矣，所以治血则湿亦除，又何必利湿之多事哉！此方之妙，妙在纯于治血，少加清火之味，故奏功独奇。倘一利其湿，反引火下行，转难遽效矣。或问曰：“先生前言助其脾土之气，今但补其肝木之血何也？” 不知用芍药以平肝，则肝气得舒，肝气舒自不克土，脾不受克，则脾土自旺，是平肝正所以扶脾耳，又何必加人参、白术之品，以致累事哉！ <br />
　　眉批：不用参、术、芩极妙，此症若误认为血漏，巩其久则成崩，用参、术、芩等药治之多不见效，赤带反甚。若年逾四九，癸水将止，或频频见血，此崩症也，宜分别治之。五带症，古方极多，然有应有不应者，总属未得病原。此书揭露病原，故用无不效。 <br />
　　歌括：带下色红因气陷，似血非血淋不断。肝经郁火克脾土，湿热蕴于带脉间。 <br />
　　清肝止淋用归芍，生地丹皮炒阿胶。黄柏牛膝小黑豆，酒炒香附加红枣。 <br />
　　<br />
　　女科上卷　血崩<br />
　　血崩昏暗（六）<br />
　　妇人有一时血崩，两目黑暗，昏晕在地，不省人事者人莫不谓火盛动血也。然此火非实火，乃虚火耳。世人一见血崩，往往用止涩之品，虽亦能取效于一时，但不用补阴之药，则虚火易于冲击，恐随止随发，以致经年累月不能全愈者有之。是止崩之药，不可独用，必须于补阴之中行止崩之法。方用固本止崩汤。<br />
　　大熟地（一两，九蒸） 白术（一两，土炒焦） 黄 （三钱，生用） 当归（五钱，酒洗） 黑姜（二钱） 人参（三钱）水煎服。一剂崩止，十剂不再发。倘畏药味之重而减半，则力薄而不能止。方妙在全不去止血而惟补血，又不止补血而更补气，非惟补气而更补火。盖血崩而至于黑暗昏晕，则血已尽去，仅存一线之气，以为护持，若不急补其气以生血，而先补其血而遗气，则有形之血，恐不能遽生，而无形之气，必且至尽散，此所以不先补血而先补气 <br />
　　也。然单补气则血又不易生，单补血而不补火则血又必凝滞，而不能随气而速生。况黑姜引血归经，是补中又有收敛之妙，所以同补气补血之药并用之耳。 <br />
　　眉批：若血崩数日，血下数斗，六脉俱无，鼻中微微有息，不可遽服此方，恐气将脱不能受峻补也。有力者用辽人参去芦三钱煎成，冲贯众炭末一钱服之，待气息微旺然后服此方，仍加贯众炭末一钱，无不见效；无力者用无灰黄酒冲贯众炭末三钱服之，待其气接神清始可服此方。人参以党参代之，临服亦加贯众炭末一钱冲入。 <br />
　　歌括：妇人血崩一时临，不省人事甚昏沉。只因虚火盛动血，止崩切勿忘滋阴。 <br />
　　固本止崩宜补阴，熟地白芍当归参。黄 黑姜同煎服，不用止涩功亦深。 <br />
　　<br />
　　女科上卷　血崩<br />
　　年老血崩（七）<br />
　　妇人有年老血崩者，其症亦与前血崩昏暗者同，人以为老妇之虚耳，谁知是不慎房帏之故乎！方用加减当归补血汤。<br />
　　当归（一两，酒洗） 黄 （一两，生用） 三七根末（三钱） 桑叶（十四片）水煎服。二剂而血少止，四剂不再发。然必须断欲始除根，若再犯色欲未有不重病者也。夫补血汤乃气血两补之神剂，三七根乃止血之圣药，加入桑叶者，所以滋肾之阴，又有收敛之妙耳。但老妇阴精既亏，用此方以止其临时之漏，实有奇功，而不可责其永远之绩者，以补精之味尚少也。服此四剂后，再增入：白术（五钱） 熟地（一两） 山药（四钱） 麦冬（三钱） 北五味（一钱）服百剂，则崩漏之根可尽除矣。 <br />
　　眉批：亦有孀妇年老血崩者，必系气冲血室，原方加杭芍炭三钱，贯众炭三钱，极效。 <br />
　　歌括：老妇血崩证同前，房帏不慎使之然。必须断欲始除根，再起色欲证难痊。 <br />
　　加减当归补血汤，归 三七叶儿桑。四剂再入麦熟地，白术山药五味尝。 <br />
　　<br />
　　女科上卷　血崩<br />
　　少妇血崩（八）<br />
　　有少妇甫娠三月，即便血崩，再胎亦随堕，人以为挫闪受伤而致，谁知是行房不慎之过哉！治法自当以补气为主，而少佐以补血之品，斯为得之。方用固气汤。<br />
　　人参（一两） 白术（五钱，土炒） 大熟地（五钱，九蒸） 当归（三钱，酒洗） 白茯苓（二钱） 甘草（一钱） 杜仲（三钱，炒黑） 山萸肉（二钱，蒸） 远志（一钱，去心） 五味子（十粒，炒）水煎服，一剂而血止，连服十剂全愈。此方固气而兼补血。已去之血，可以速生，将脱之血，可以尽摄。凡气虚而崩漏者，此方最可通治，非仅治小产之崩。其最妙者，不去止血，而止血之味，含于补气之中也。 <br />

                    <br>
                        　　眉批：妊娠宜避房事，不避者纵幸不至崩往往堕胎，即不堕胎生子亦难养，慎之！戒之！ <br />
　　歌括：妊娠三月发血崩，多因行房不慎重。投方宜用固气汤，止血寓于补气中。 <br />
　　固气汤中参术苓，熟地当归炒杜仲。甘草远志五味子，再加萸肉可止崩。 <br />
　　<br />
　　女科上卷　血崩<br />
　　交感血出（九）<br />
　　妇人有一交合则流血不止，虽不至于血崩之甚，而终年累月不得愈，未免血气两伤，久则恐有血枯经闭之忧。此等之病，成于经水正来之时交合，精冲血管也。夫精冲血管，不过一时之伤，精出宜愈，何以久而流红？不知血管最娇嫩，断不可以精伤。凡妇人受孕，必于血管已净之时，方保无虞。倘经水正旺，彼欲涌出而精射之，则欲出之血反退而缩入，既不能受精而成胎，势必至集精而化血。交感之际，淫气触动其旧日之精，则两相感召，旧精欲出，而血亦随之而出。治法须通其胞胎之气，引旧日之集精外出，而益之以补气补精之药，则血管之伤，可以补完矣。方用引精止血汤。<br />
　　人参（五钱） 白术（一两，土炒） 茯苓（三钱，去皮） 熟地（一两，九蒸） 山萸肉（五钱，蒸） 黑姜（一钱） 黄柏（五分） 芥穗（三钱） 车前子（三钱，酒炒）水煎。连服四剂愈，十剂不再发。此方用参术以补气，用地萸以补精，精气既旺，则血管流通；加入茯苓、车前以利水与窍，水利则血管亦利；又加黄柏为引，直入血管之中，而引夙精出于血管之外；芥穗引败血出于血管之内；黑姜以止血管之口。一方之中，实有调停曲屈之妙，故能祛旧病而除陈 。然必须慎房帏三月，破者始不至重伤，而补者始不至重损，否则不过取目前之效耳。其慎之哉！宜寡欲。 <br />
　　眉批：欲种子者，必将落红后，即三十时辰，两日半也。经来之时，数足三十时辰，便可入房。一日男，二日女，三日男，四日女，五日男，六日女，过七日即不能受孕矣。 <br />
　　歌括：妇人交合宫血流，恐有血枯精闭忧。治法须通胞胎气，补精益气病可瘳。 <br />
　　引精止血熟地黄，参术茯苓萸肉姜。黄柏荆芥车前子，服药还须慎帏房。 <br />
　　<br />
　　女科上卷　血崩<br />
　　郁结血崩（十）<br />
　　妇人有怀抱甚郁，口干舌渴，呕吐吞酸，而血下崩者，人皆以火治之，时而效，时而不效，其故何也？是不识为肝气之郁结也。夫肝主藏血，气结而血亦结，何以反至崩漏？盖肝之性急，气结则其急更甚，更急则血不能藏，故崩不免也。治法宜以开郁为主，若徒开其郁，而不知平肝，则肝气大开，肝火更炽，而血亦不能止矣。方用平肝开郁止血汤。<br />
　　白芍（一两，醋炒） 白术（一两，土炒） 当归（一两，酒洗） 丹皮（三钱） 三七根（三钱，研末） 生地（三钱，酒炒） 甘草（二钱） 黑芥穗（二钱） 柴胡（一钱）水煎服。一剂呕吐止，二剂干渴除，四剂血崩愈。方中妙在白芍之平肝，柴胡之开郁，白术利腰脐，则血无积住之虞。荆芥通经络，则血有归还之乐。丹皮又清骨髓之热。生地复清脏腑之炎。当归、三七于补血之中，以行止血之法，自然郁结散而血崩止矣。 <br />
　　眉批：此方入贯仲炭三钱更妙。 <br />
　　歌括：郁结血崩病在肝，舌干口渴呕吞酸。治宜平肝兼开郁，对症投药病可安。 <br />
　　平肝开郁止血汤，归芍术丹生地黄。三七柴草黑芥穗，加贯仲炭效更彰。 <br />
　　<br />
　　女科上卷　血崩<br />
　　闪跌血崩（十一）<br />
　　妇人有升高坠落，或闪挫受伤，以致恶血下流，有如血崩之状者，若以崩治，非徒无益而又害之也。盖此症之状，必手按之而疼痛，久之则面色萎黄，形容枯槁，乃是瘀血作祟，并非血崩可比。倘不知解瘀而用补涩，则瘀血内攻，疼无止时，反致新血不得生，旧血无由化，死不能悟，岂不可伤哉！治法须行血以去瘀，活血以止疼，则血自止而愈矣。方用逐瘀止血汤。<br />
　　生地（一两，酒炒） 大黄（三钱） 赤芍（三钱） 丹皮（一钱） 当归尾（五钱） 枳壳（五钱，炒） 龟版（三钱，醋炙） 桃仁（十粒，泡炒，研）水煎服。一剂疼轻，二剂疼止，三剂血亦全止，不必再服矣。此方之妙，妙于活血之中，佐以下滞之品，故逐瘀如扫，而止血如神。或疑跌闪升坠，是由外而伤内，虽不比内伤之重，而既已血崩，则内之所伤，亦不为轻，何以只治其瘀而罔顾气也？殊不知跌闪升坠，非由内伤以及外伤者可比。盖本实不拨，去其标病可耳，故曰急则治其标。 <br />
　　眉批：凡跌打损伤致唾血、呕血皆宜如此治法。若血聚胃中，宜加川浓朴一钱半，姜汁炒。 <br />
　　歌括：坠落闪挫致血崩，面萎形枯按之痛。瘀血作祟是病因，活血化瘀新血生。 <br />
　　逐瘀止血用生地，大黄赤芍粉丹皮。归尾枳壳炙龟版，泡炒桃仁用十粒。 <br />
　　<br />
　　女科上卷　血崩<br />
　　血海太热血崩（十二）<br />
　　妇人有每行人道，经水即来，一如血崩，人以为胞胎有伤，触之以动其血也，谁知是子宫血海因太热而不固乎！夫子宫即在胞胎之下，而血海又在胞胎之上。血海者，冲脉也。冲脉太寒而血即亏，冲脉太热而血即沸，血崩之为病，正冲脉之太热也。然既由冲脉之热，则应常崩而无有止时，何以行人道而始来，果与肝木无恙耶？夫脾健则能摄血，肝平则能藏血。人未入房之时，君相二火，寂然不动，虽冲脉独热，而血亦不至外驰。及有人道之感，则子宫大开，吾相火动，以热招热，同气相求，翕然齐动，以鼓其精房，血海泛滥，有不能止遏之势，肝欲藏之而不能，脾欲摄之而不得，故经水随交感而至，若有声应之捷，是惟火之为病也。治法必须滋阴降火，以清血海而和子宫，则终身之病，可半载而除矣。然必绝欲三月而后可。方用清海丸。<br />
　　大熟地（一斤，九蒸） 山萸（十两，蒸） 山药（十两，炒） 丹皮（十两） 北五味（二两，炒） 麦冬肉（十两） 白术（一斤，土炒） 白芍（一斤，酒炒） 龙骨（二两） 地骨皮（十两） 干桑叶（一斤） 元参（一斤） 沙参（十两） 石斛（十两）上十四味，各为细末，合一处，炼蜜丸桐子大，早晚每服五钱，白滚水送下，半载全愈。此方补阴而无浮动之虑，缩血而无寒凉之苦，日计不足，月计有余，潜移默夺，子宫清凉，而血海自固。倘不揣其本而齐其末，徒以发灰、白矾、黄连炭、五倍子等药末，以外治其幽隐之处，则恐愈涩而愈流，终必至于败亡也。可不慎与！ <br />
　　眉批：凡血崩症，最宜绝欲避房，无奈少年人彼此贪欲，故服药往往不效。若三月后崩止病愈，而房事仍无节制，病必复作，久则成劳。慎之！ <br />
　　歌括：血海大热致血崩，君相二火翕然动。肝不能藏脾难摄，滋阴降火法最灵。 <br />
　　麦味熟地清海丸，山萸山药术芍丹。龙骨地骨干桑叶，元参沙参石斛团。 <br />
　　<br />
　　女科上卷　鬼胎<br />
　　妇人鬼胎（十三）<br />
　　妇人有腹似怀妊，终年不产，甚至二、三年不生者，此鬼胎也。其人必面色黄瘦，肌腹消削，腹大如斗，揆所由来，必素与鬼交，或入神庙而兴云雨之思，或游山林而起交感之念，皆能召祟成胎。幸其人不至淫荡，见祟而有惊惶遇合而生愧恶，则鬼祟不能久恋，一交媾即远去。然淫妖之气已结于腹，遂成鬼胎。其先尚未觉，迨后渐渐腹大，经水不行，内外相危，一如怀妊之状，有似血臌之形，其实是鬼胎而非臌也。治法必须以逐秽为主，然人至怀胎数年不产，即非鬼胎，亦必气血衰微，况此非真妊，则邪气必旺，正不敌邪，其虚弱之状，必有可掬，乌有纯用迅利之药以祛荡乎？必于补中逐之为的也。方用荡鬼汤。<br />
　　人参（一两） 当归（一两） 大黄（一两） 雷丸（三钱） 川牛膝（三钱） 红花（三钱） 丹皮（三钱）枳壳（一钱） 浓朴（一钱） 小桃仁（三十粒）水煎服。一剂腹必大鸣，可泻恶物半桶而愈矣，断不可复用三剂也。盖虽补中用逐，未免迅利，多用恐伤损元气。此方用雷丸以祛秽，又得大黄之扫除，且佐以浓朴、红花、桃仁等味，皆善行善攻之品，何邪之尚能留腹中而不尽逐下也哉？尤妙在用参、归以补气血，则邪去而正不伤。若单用雷丸、大黄以迅下之，必有气脱血崩之患矣。倘或知是鬼胎。如室女、寡妇辈，邪气虽盛而真气未漓，可用歧天师新传红花霹雳散。红花（半斤） 大黄（五两） 雷丸（三两） 水煎服，亦能下胎。然未免太过于迅利，过伤气血，不若荡鬼汤之有益无损为愈也，在人临症时斟酌而善用之耳。 <br />
　　眉批：鬼祟之事，儒者弗道，然城市乡庄往往有是症，不可不察，甚勿以此言为荒唐也。 <br />
　　歌括：妇人有腹似怀妊，鬼祟恋情暗雨云。淫妖气结成鬼孕，面黄肌瘦气血损。 <br />
　　荡鬼汤中用人参，当归牛膝小桃仁。雷丸枳壳粉丹皮，浓朴红花与川军。 <br />
　　红花霹雳效如神，三两雷丸五两军，此乃天师真妙法，煎服鬼胎立离身。 <br />
　　<br />
　　女科上卷　鬼胎<br />
　　室女鬼胎（十四）<br />
　　女子有在家未嫁，月经忽断，腹大如妊，面色乍赤乍白，六脉乍大乍小，人以为血结经闭也，谁知是灵鬼凭身乎！夫人之身正，则诸邪不敢来侵；其身不正，则诸邪自来犯，或精神恍惚而梦里求亲，或眼目昏花而对面相狎，或假托亲属而暗处贪欢，或明言仙人而静地取乐。其始则惊诧为奇遇而不肯告人，其后则报郝为淫亵而不敢告人。日久年深，腹大如斗，有如怀妊之状，一身之精血仅足以供腹中之邪，则邪日旺而正日衰，势必至经闭而血枯，后虽欲导其经而邪据其腹则经亦难通，欲生其血而邪食其精，则血实难长。医以为胎而实非真胎，又以为瘕而亦非瘕病，往往因循等待，非因羞愤而亡其生，则成劳瘵而终不起，至死不悟，不重可悲哉！治法似宜补正以祛邪，然邪不先去，补正亦无益也。必须先祛邪而后补正，斯为得之。方用荡邪散。<br />
　　雷丸（六钱） 桃仁（六十粒） 当归（一两） 丹皮（一两） 甘草（四钱）水煎服。一剂必下恶物半桶，再服调正汤治之。白术（五钱） 苍术（五钱） 茯苓（三钱） 陈皮（一钱） 贝母（一钱） 薏米（五钱）水煎服。连服四剂则脾胃之气转而经水渐行矣。前方荡邪后方补正，实有次第。或疑身怀鬼胎，必大伤其血，所以经闭。今既坠其鬼胎矣，自当大补其血。乃不补血而反补胃气何故？盖鬼胎中人，其正太虚，可知气虚则血必不能产生。欲补血，必先补气，是补气而血自然生也。用二术以补胃阳，阳气旺则阴气难犯，尤善后之妙法也。倘重用补阴之品，则以阴招阳，吾恐鬼胎虽下而鬼气未必不再侵，故必以补阳为上策，而血自随气而生也。 <br />
　　眉批：此方阴骘大矣！见有因此病羞愤而蹈于非命，劳瘵而丧于少年，深为可悯。若服此方不应，宜服桂香平胃散，无不见效，愈后宜调养气血，节饮食。肉桂（去粗皮一钱） 麝香（一钱）以上二味，共研细末，开水为丸，如桐子大，空心开水下，服后半日时，煎平胃散一剂服之。苍术（米泔炒，三钱） 浓朴（二钱，姜汁炒） 广皮（一钱） 枳实（二钱，土炒） 全当归（三钱，酒洗） 川芎（一钱，酒洗）服后必下恶物，若不见下恶物，次日再服平胃散，不用桂、香。 <br />
　　歌括：室女未嫁腹如妊，误认胎瘕俱非真。实未与人偕云雨，淫邪鬼祟暗戏人。 <br />
　　治法宜用荡邪散，桃仁当归与雷丸。丹皮甘草水煎服，祛邪补正病自痊。 <br />
　　鬼胎落后血分伤，宜投白术调正汤。茯苓陈皮薏贝母，连服气旺血亦旺。 <br />
　　<br />
　　女科上卷　调经<br />
　　经水先期（十五）<br />
　　妇人有先期经来者，其经甚多，人以为血热之极也，谁知是肾中水火太旺乎！夫火太旺则血热，水太旺则血多，此有余之病，非不足之症也，似宜不药有喜。但过于有余，则子宫太热，亦难受孕，更恐有铄干男精之虑，过者损之，谓非既济之道乎！然而火不可任其有余，而水断不可使之不足。治之法但少清其热，不必泄其水也。方用清经散。<br />
　　丹皮（三钱） 地骨皮（四钱） 白芍（三钱，酒炒） 大熟地（三钱，九蒸） 青蒿（二钱） 白茯苓（一钱）黄柏（五分，盐水浸炒）水煎服。二剂而火自平。此方虽是清火之品，然仍是滋水之味，火泄而水不与俱泄，损而益也。<br />
　　又有先期经来只一、二点者，人以为血热之极也，谁知肾中火旺而阴水亏乎！夫同是先期之来，何以分虚实之异？盖妇人之经最难调，苟不分别细微，用药鲜克有效。先期者火气之冲，多寡者水气之验，故先期而来多者，火热而水有余也；先期而来少者，火热而水不足也。倘一见先期之来，俱以为有余之热，但泄火而不补水，或水火两泄之，有不更增其病者乎！治之法不必泄火，只专补水，水既足而火自消矣，亦既济之道也。方用两地汤。<br />
　　大生地（一两，酒炒） 元参（一两） 白芍药（五钱，酒炒） 麦冬肉（五钱） 地骨皮（三钱） 阿胶（三钱）水煎服。四剂而经调矣。此方之用地骨、生地，能清骨中之热。骨中之热，由于肾经之热，清其骨髓，则肾气自清，而又不损伤胃气，此治之巧也。况所用诸药，又纯是补水之味，水盛而火自平理也。此条与上条参观，断无误治先期之病矣。 <br />
　　眉批：妇科调经尤难，盖经调则无病，不调则百病丛生。治法宜详察其病源，细审其所以不调之故，然后用药，始能见效。此书虽有先期、后期、先后无定期之分，然须与种子、带下门参看，临症时自有进见。 <br />
　　歌括：经水先期量甚多，肾中太旺水与火。有余之水勿药喜，有余之火清其热。 <br />

                    <br>
                        　　清经散用大熟地，白芍茯苓地骨皮。青蒿丹皮炒盐柏，滋水泄火损而益。 <br />
　　经水先期量甚少，肾中水亏火来灼。治法当宜专补水，肾水充足火自消。 <br />
　　两地汤中用生地，玄参麦冬地骨皮。阿胶白芍用酒炒，补水泄火服之宜。 <br />
　　<br />
　　女科上卷　调经<br />
　　经水后期（十六）<br />
　　妇人有经水后期而来多者，人以为血虚之病也，谁知非血虚乎！盖后期之多少，实有不同，不可执一而论。盖后期而来少，血寒而不足；后期而来多，血寒而有余。夫经本于肾，而其流五脏六腑之血皆归之，故经来而诸经之血尽来附益，以经水行而门启不遑迅阖，诸经之血乘其隙而皆出也，但血既出矣，则成不足。治法宜于补中温散之，不得曰后期者俱不足也。方用温经摄血汤。<br />
　　大熟地（一两，九蒸） 白芍（一两，酒炒） 川芎（五钱，酒洗） 白术（五钱，土炒）胡（五分） 五味子（三分） 续断（一钱） 肉桂（五分，去粗，研）水煎服。三剂而经调矣。此方大补肝、肾、脾之精与血，加肉桂以祛其寒，柴胡以解其郁，是补中有散，而散不耗气；补中有泄，而泄不损阴，所以补之有益，而温之收功，此调经之妙药也，而摄血之仙丹也。凡经来后期者，俱可用。倘元气不足，加人参一、二钱亦可。 <br />
　　歌括：经水后期因血寒，经量多少应分辨。少属不足多有余，治宜补中合温散。 <br />
　　温经摄血用肉桂，白术川芎与五味。柴胡续断熟地黄，加参可补元气亏。 <br />
　　<br />
　　女科上卷　调经<br />
　　经水先后无定期（十七）<br />
　　妇人有经来断续，或前或后无定期，人以为气血之虚也，谁知是肝气之郁结乎！夫经水出诸肾，而肝为肾之子，肝郁则肾亦郁矣；肾郁而气必不宣，前后之或断或续，正肾之或通或闭耳；或曰肝气郁而肾气不应，未必至于如此。殊不知子母关切，子病而母必有顾复之情，肝郁而肾不无缱绻之谊，肝气之或开或闭，即肾气之或去或留，相因而致，又何疑焉。治法宜舒肝之郁，即开肾之郁也，肝肾之郁既开。而经水自有一定之期矣。方用定经汤。<br />
　　菟丝子（一两，酒炒） 白芍（一两，酒炒） 当归（一两，酒洗） 大熟地（五钱，九蒸） 山药（五钱，炒）白茯苓（三钱） 芥穗 柴胡（五分）水煎服。二剂而经水净，四剂而经期定矣。此方舒肝肾之气，非通经之药也；补肝肾之精，非利水之品也，肝肾之气舒而精通，肝肾之精旺而水利，不治之治，正妙于治也。 <br />
　　眉批：以上调经三条辨论明晰，立方微妙，但恐临时或有外感、内伤不能见效：有外感者宜加苏叶一钱，有内伤者宜加神曲二钱（炒），有因肉食积滞者再加东山楂肉二钱（炒），临症须酌用之。若肝气郁抑又当以逍遥散为主，有热加栀炭、丹皮即加味逍遥散。 <br />
　　歌括：经水先后无定期，肝经郁结莫狐疑。治法宜舒肝之气，子开其母亦随之。 <br />
　　定经汤中用菟丝，白芍当归与熟地。茯苓山药柴荆芥，数服经自不衍期。 <br />
　　<br />
　　女科上卷　调经<br />
　　经水数月一行（十八）<br />
　　妇人有数月一行经者，每以为常，亦无或先或后之异，亦无或多或少之殊，人莫不以为异，而不知非异也。盖无病之人，气血两不亏损耳。然嗜欲损夭之人，亦复甚多，又不可不立一疗救之方以辅之，方名助仙丹。<br />
　　白茯苓（五钱） 陈皮（五钱） 白术（三钱，土炒） 白芍（三钱，酒炒） 山药（三钱，炒） 菟丝子（二钱，酒炒） 杜仲（一钱，炒黑） 甘草（一钱）河水煎服。四剂而仍如其旧，不可再服也。此方平补之中，实有妙理。健脾益肾而不滞，解郁清痰而不泄，不损天然之气血，便是调经之大法，何得用他药以冀通经哉！ <br />
　　眉批：曾见妇人一年一行经，身健无恙，妊娠后反月月行经，或至五月至七月经止不等，言男皆成人，咸以为异，或亦仙骨之所致乎？抑造化令人不测也。 <br />
　　歌括：经水数月一行焉，此是妇人骨自仙。虽然天生仙骨者，岂无嗜欲损天然。 <br />
　　助仙丹中茯陈煎，白芍白术菟丝联。山药杜仲与甘草，河水煎服四剂痊。 <br />
　　<br />
　　女科上卷　调经<br />
　　年老经水复行（十九）<br />
　　妇人有年五十外或六、七十岁忽然行经者，或下紫血块、或如红血淋，人或谓老妇行经，是还少之象，谁知是血崩之渐乎！夫妇人至七七之外，天癸已竭，又不服济阴补阳之药，如何能精满化经，一如少妇。然经不宜行而行者，乃肝不藏脾不统之故也，非精过泄而动命门之火，即气郁甚而发龙雷之炎，二火交发，而血乃奔矣，有似行经而实非经也。此等之症，非大补肝脾之气与血，而血安能骤止。方用安老汤<br />
　　人参（一两） 黄芪（一两，生用） 大熟地（一两，九蒸） 白术（五钱，土炒） 当归（五钱，酒洗） 山萸（五钱，蒸） 阿胶（一钱，蛤粉炒） 黑芥穗（一钱） 甘草（一钱） 香附（五分，酒炒） 木耳炭（一钱）水煎服。一剂减，二剂尤减，四剂全减，十剂愈。此方补益肝脾之气，气足自能生血而摄血。尤妙大补肾水，水足而肝气自舒，肝舒而脾自得养，肝藏之而脾统之，又安有泄漏者，又何虑其血崩哉！ <br />
　　眉批：加贯仲炭一钱，研细末，以药冲服尤妙。 <br />
　　歌括：年老经行乃为崩，肝脾藏摄力不胜。治宜大补肝脾气，气足摄血崩漏停。 <br />
　　安老汤中参芪增，熟地术归山药朋。阿荆甘附木耳炭，舒肝养脾效更宏。 <br />
　　<br />
　　女科上卷　调经<br />
　　经水忽来忽断时疼时止（二十）<br />
　　妇人有经水忽来忽断，时疼时止，寒热往来者，人以为血之凝也，谁知是肝气不舒乎！夫肝属木而藏血，最恶风寒。妇人当行经之际，腠理大开，适逢风之吹寒之袭，则肝气为之闭塞，而经水之道路亦随之而俱闭，由是腠理经络，各皆不宣，而寒热之作，由是而起。其气行于阳分则生热，其气行于阴分则生寒，然此犹感之轻者也。倘外感之风寒更甚，则内应之热气益深，往往有热入血室，而变为如狂之症。若但往来寒热，是风寒未甚而热未深耳。 治法宜补肝中之血，通其郁而散其风，则病随手而效，所谓治风先治血，血和风自灭，此其一也。方用加味四物汤。<br />
　　大熟地（一两，九蒸） 白芍（五钱，酒炒） 当归（五钱，酒洗） 川芎（三钱，酒洗） 白术（五钱，土炒） 粉丹皮（三钱） 元胡（一钱，酒炒） 甘草（一钱） 柴胡（一钱）水煎服。此方用四物以滋脾胃之阴血；用柴胡、白芍、丹皮以宣肝经之风郁；用甘草、白术、元胡以利腰脐而和腹疼，入于表里之间，通乎经络之内，用之得宜，自奏功如响也。 <br />
　　眉批：加荆芥穗（炒黑）一钱尤妙。 <br />
　　歌括：经水忽来忽断焉，痛疼发作亦如然。经行适逢风寒袭，补肝生血风自蠲。 <br />
　　加味四物地芍先，当归川芎和牡丹。白术二胡并甘草，用之得当效可观。 <br />
　　<br />
　　女科上卷　调经<br />
　　经水未来腹先疼痛（二十一）<br />
　　妇人有经前腹疼数日，而后经水行者，其经来多是紫黑块，人以为寒极而然也，谁知是热极而火不化乎！夫肝属木，其中有火，舒则通畅，郁则不扬，经欲行而肝不应，则抑拂其气而疼生。然经满则不能内藏，而肝中之郁火焚烧，内逼经出，则其火亦因之而怒泄。其紫黑者，水火两战之象也；其成块者，火煎成形之状也。经失其为经者，正郁火内夺其权耳。治法似宜大泄肝中之火，然泄肝之火，而不解肝之郁，则热之标可去，而热之本未除也，其何能益！方用宣郁通经汤。<br />
　　白芍（五钱，酒炒） 当归（五钱，酒洗） 丹皮（五钱） 山栀子（三钱，炒） 白芥子（二钱，炒研） 柴胡（一钱） 香附（一钱，酒炒） 川郁金（一钱，醋炒） 黄芩（一钱，酒炒） 生甘草（一钱）水煎。连服四剂，下月断不先腹疼而后行经矣。此方补肝之血，而解肝之郁，利肝之气，而降肝之火，所以奏 <br />
　　功之速。 <br />
　　歌括：经水未来腹先痛，热极不化郁火攻。紫黑成块因怒泄，宣郁降火有奇功。 <br />
　　通经芍归丹栀充，白芥柴胡香附雄。郁金黄芩生甘草，连服四剂经自通。 <br />
　　<br />
　　女科上卷　调经<br />
　　行经后少腹疼痛（二十二）<br />
　　妇人有少腹疼于行经之后者，人以为气血之虚也，谁知是肾气之涸乎！夫经水者，乃天一之真水也，满则溢而虚则闭，亦其常耳，何以虚能作疼哉？盖肾水一虚则水不能生木，而肝木必克脾土，木土相争，则气必逆，故尔作疼。治法必须以舒肝气为主，而益之以补肾之味，则水足而肝气益安，肝气安而逆气自顺，又何疼痛之有哉！方用调肝汤<br />
　　山药（五钱，炒） 阿胶（三钱，白面炒） 当归（三钱，酒洗） 白芍（三钱，酒炒） 山萸肉（三钱，蒸熟） 巴戟（一钱，盐水浸） 甘草（一钱）水煎服。此方平调肝气，既能转逆气，又善止郁疼。经后之症，以此方调理最佳。不特治经后腹疼之症也。 <br />
　　眉批：经前经后腹痛二方极妙，不可加减。若有别症亦宜此方为主，另加药味治之。原方不可减去一味。 <br />
　　歌括：行经之后少腹痛，气血非虚肾水空。无水润肝木克土，相争气逆痛自生。 <br />
　　调肝山药炒阿胶，当归山萸与白芍。巴戟甘草同煎服，调平肝气此方妙。 <br />
　　<br />
　　女科上卷　调经<br />
　　经前腹疼吐血（二十三）<br />
　　妇人有经未行之前一二日忽然腹疼而吐血，人以为火热之极也，谁知是肝气之逆乎！夫肝之性最急，宜顺而不宜逆，顺则气安，逆则气动；血随气为行止，气安则血安，气动则血动，亦勿怪其然也。或谓经逆在肾不在肝，何以随血妄行，竟至从口上出也，是肝不藏血之故乎？抑肾不纳气而然乎？殊不知少阴之火急如奔马，得肝火直冲而上，其势最捷，反经而为血，亦至便也，正不必肝不藏血，始成吐血之症，但此等吐血与各经之吐血有不同者。盖各经之吐血，由内伤而成，经逆而吐血，乃内溢而激之使然也，其症有绝异，而其气逆则一也。治法似宜平肝以顺气，而不必益精以补肾矣。虽然，经逆而吐血，虽不大损夫血，而反复颠倒，未免太伤肾气，必须于补肾之中，用顺气之法始为得当。方用顺经汤。<br />
　　当归（五钱，酒洗） 大熟地（五钱，九蒸） 白芍（二钱，酒炒） 丹皮（五钱） 白茯苓（三钱） 沙参（三钱） 黑芥穗（三钱）水煎服。一剂而吐血止，二剂而经顺，十剂不再发。此方于补肾调经之中，而用引血归经之品，是和血之法，实寓顺气之法也。肝不逆而肾气自顺，肾气既顺，又何经逆之有哉！ <br />
　　眉批：妇人年壮吐血往往有之，不可作劳症治。若认为劳症，必至肝气愈逆，非劳反成劳矣。方加茜草一钱，怀牛膝八分尤妙。 <br />
　　歌括：经前腹痛吐血浆，误认火热乃荒唐。肝气不舒经逆上，治宜顺气补肾良。 <br />
　　顺经当归熟地黄，芍丹茯沙芥穗襄。一剂吐止二经顺，连服十剂永泰康。 <br />
　　<br />
　　女科上卷　调经<br />
　　经水将来脐下先疼痛（二十四）<br />
　　妇人有经水将来三五日前而脐下作疼，状如刀刺者；或寒热交作，所下如黑豆汁，人莫不以为血热之极，谁知是下焦寒湿相争之故乎！夫寒湿乃邪气也。妇人有冲任之脉，居于下焦；冲为血海，任主胞胎，为血室，均喜正气相通，最恶邪气相犯；经水由二经而外出，而寒湿满二经而内乱，两相争而作疼痛，邪愈盛而正气日衰。寒气生浊，而下如豆汁之黑者，见北方寒水之象也。治法利其湿而温其寒，使冲任无邪气之乱，脐下自无疼痛之疚矣。方用温脐化湿汤。<br />
　　白术（一两，土炒） 白茯苓（三钱） 山药（五钱，炒） 巴戟肉（五钱，盐水浸） 扁豆（炒、捣，三钱） 白果（十枚，捣碎） 建莲子（三十枚，不去心）水煎服。然必须经未来前十日服之。四剂而邪气去，经水调，兼可种子。此方君白术以利腰脐之气；用巴戟、白果以通任脉；扁豆、山药、莲子以卫冲脉，所以寒湿扫除而经水自调，可受妊矣。倘疑腹疼为热疾，妄用寒凉，则冲任虚冷，血海变为冰海，血室反成冰室，无论难于生育，而疼痛之止，又安有日哉！ <br />
　　眉批：冲任之气宜通不宜降，故化湿不用苍术、薏仁。余宜类参。 <br />
　　歌括：经水来前三五天，脐下疼痛若刀穿。经下色如黑豆汁，湿寒所致非热煎。 <br />
　　温脐化湿宜为先，白术茯苓山药莲。巴戟扁豆与白果，煎服经来十日前。 <br />
　　<br />
　　女科上卷　调经<br />
　　经水过多（二十五）<br />
　　妇人有经水过多，行后复行，面色萎黄，身体倦怠，而困乏愈甚者，人以为血热有余之故，谁知是血虚而不归经乎！夫血旺始经多，血虚当经缩。今日血虚而反经多，是何言与？殊不知血归于经，虽旺而经亦不多；血不归经，虽衰而经亦不少，世之人见经水过多，谓是血之旺也，此治之所以多错耳。倘经多果是血旺，自是健壮之体，须当一行即止，精力如常，何至一行后而再行，而困乏无力耶！惟经多是血之虚，故再行而不胜其困乏，血损精散，骨中髓空，所以不能色华于面也。治法宜大补血而引之归经，又安有行后复行之病哉！方用加减四物汤。<br />
　　大熟地（一两，九蒸） 白芍（三钱，酒炒） 当归（五钱，酒洗） 川芎（二钱，酒洗） 白术（五钱，土炒）黑芥穗（三钱） 山萸（三钱，蒸） 续断（一钱） 甘草（一钱）水煎服。四剂而血归经矣。十剂之后，加人参三钱，再服十剂，下月行经，适可而止矣。夫四物汤乃补血之神品，加白术、荆芥，补中有利；加山萸、续断，止中有行；加甘草以调和诸品，使之各得其宜，所以血足而归经，归经而血自静矣。 <br />

                    <br>
                        　　眉批：荆芥穗炭能引血归经。方妙极不可轻易加减。 <br />
　　歌括：经水过多行复行，面黄体倦色不荣。病非血热有余故，血不归经此病生。 <br />
　　加减四物地芍并，归芎白术与黑荆。山萸续断生甘草，数服血自归经程。 <br />
　　<br />
　　女科上卷　调经<br />
　　经前泄水（二十六）<br />
　　妇人有经未来之前，泄水三日，而后行经者，人以为血旺之故，谁知是脾气之虚乎！夫脾统血，脾虚则不能摄血矣；且脾属湿土，脾虚则土不实，土不实而湿更甚，所以经水将动，而脾先不固；脾经所统之血，欲流注于血海，而湿气乘之，所以先泄水而后行经也。调经之法，不在先治其水，而在先治其血；抑不在先治其血，而在先补其气。盖气旺而血自能生，抑气旺而湿自能除，且气旺而经自能调矣。方用健固汤。<br />
　　人参（五钱） 白茯苓（三钱） 白术（一两，土炒） 巴戟（五钱，盐水浸） 薏苡仁（三钱，炒）水煎。连服十剂，经前不泄水矣。此方补脾气以固脾血，则血摄于气之中，脾气日盛，自能运化其湿，湿既化为乌有，自然经水调和，又何至经前泄水哉！ <br />
　　眉批：与胖人不孕参看，自得立方之妙。 <br />
　　歌括：经未来时水先行，脾虚湿盛此病成。治法不宜先治水，除湿补气法最灵。 <br />
　　健固汤中用人参，茯苓白术薏苡仁。巴戟当用盐水浸，脾气日盛湿自运。 <br />
　　<br />
　　女科上卷　调经<br />
　　经前大便下血（二十七）<br />
　　妇人有行经之前一日大便先出血者，人以为血崩之症，谁知是经流于大肠乎！夫大肠与行经之路，各有分别，何以能入乎其中？不知胞胎之系，上通心而下通肾，心肾不交，则胞胎之血，两无所归，而心肾二经之气，不来照摄，听其自便，所以血不走小肠而走大肠也。治法若单止大肠之血，则愈止而愈多；若击动三焦之气，则更拂乱而不可止。盖经水之妄行，原因心肾之不交；今不使水火之既济，而徒治其胞胎，则胞胎之气无所归，而血安有归经之日！故必大补其心与肾，使心肾之气交，而胞胎之气自不散，则大肠之血自不妄行，而经自顺矣。方用顺经两安汤。<br />
　　当归（五钱，酒洗） 白芍（五钱，酒炒） 大熟地（五钱，九蒸） 山萸肉（二钱，蒸） 人参（三钱） 白术（五钱，土炒） 麦冬（五钱，去心） 黑芥穗（二钱） 巴戟肉（一钱，盐水浸） 升麻（四分）水煎服。二剂大肠血止，而经从前阴出矣，三剂经止，而兼可受妊矣。此方乃大补心肝肾三经之药，全不去顾胞胎，而胞胎有所归者，以心肾之气交也。盖心肾虚则其气两分；心肾足则其气两合，心与肾不离，而胞胎之气听命于二经之摄，又安有妄动之形哉！然则心肾不交，补心肾可也，又何兼补夫肝木耶？不知肝乃肾之子心之母也，补肝则肝气往来于心肾之间，自然上引心而下入于肾，下引肾而上入于心，不啻介绍之助也。此使心肾相交之一大法门，不特调经而然也，学人其深思诸。 <br />
　　眉批：若大便下血过多，精神短少，人愈消瘦，必系肝气不舒，久郁伤脾，脾伤不能统血又当分别治之。方用补血汤：嫩黄 二两（生熟各半），归身四钱（酒洗，炒黑），杭芍炭二钱，焦白术五钱（土炒），杜仲二钱（炒断丝），荆芥炭二钱，姜炭二钱，引用贯仲炭一钱冲入服之，四剂必获愈，愈后减半再服二剂。经入大肠必当行经之际而大便下血也，初病血虽错行精神必照常，若脾不统血精神即不能照常矣，用者辨之。 <br />
　　歌括：大便下血行经前，经流大肠使之然。胞胎之系通心肾，大补其气经自安。 <br />
　　顺经两安交心肾，归芍熟地与人参。山萸白术麦麻芥，加入巴戟可受妊。 <br />
　　<br />
　　女科上卷　调经<br />
　　年未老经水断（二十八）<br />
　　经云：“女子七七而天癸绝。”有年未至七七而经水先断者，人以为血枯经闭也，谁知是心肝脾之气郁乎！使其血枯，安能久延于人世。医见其经水不行，妄谓之血枯耳，其实非血之枯，乃经之闭也。且经原非血也，乃天一之水，出自肾中，是至阴之精而有至阳之气，故其色赤红似血，而实非血，所以谓之天癸。世人以经为血，此千古之误，牢不可破，倘果是血，何不名之曰血水，而曰经水乎！经水之名者，原以水出于肾，乃癸干之化，故以名之。无如世人沿袭而不深思其旨，皆以血视之。然则经水早断，似乎肾水衰涸。吾以为心肝脾气之郁者，盖以肾水之生，原不由于心肝脾，而肾水之化，实有关于心肝脾。使水位之下无土气以承之，则水滥灭火，肾气不能化；火位之下无水气以承之，则火炎铄金，肾气无所生；木位之下无金气以承之，则木妄破土，肾气无以成。倘心肝脾有一经之郁，则其气不能入于肾中，肾之气即郁而不宣矣。况心肝脾俱郁，即肾气真足而无亏，尚有茹而难吐之势。矧肾气本虚，又何能盈满而化经水外泄耶！经曰“亢则害”，此之谓也。此经之所以闭塞有似乎血枯，而实非血枯耳。治法必须散心肝脾之郁，而大补其肾水，仍大补其心肝脾之气，则精溢而经水自通矣。方用益经汤。<br />
　　大熟地（一两，九蒸） 白术（一两，土炒） 山药（五钱，炒） 当归（五钱，酒洗） 白芍（三钱，酒炒） 生枣仁（三钱，捣碎） 丹皮（二钱） 沙参（三钱） 柴胡（一钱） 杜仲（一钱，炒黑） 人参（二钱）水煎。连服八剂而经通矣，服三十剂而经不再闭，兼可受孕。此方心肝脾肾四经同治药也。妙在补以通之，散以开之；倘徒补则郁不开而生火，徒散则气益衰而耗精；设或用攻坚之剂，辛热之品，则非徒无益，而又害之矣。 <br />
　　眉批：善医者，只用眼前纯和之品，而大病尽除；不善医者，立异矜奇，不惟无效，反致百病丛生。凡用药杂乱，假金石为上品者，戒之！戒之！ <br />
　　歌括：年未七七经水断，心肝脾气郁不宣。肾气不能化生成，大补肾水益精原。 <br />
　　益经熟地沙人参，归芍白术丹枣仁。柴胡山药杜仲炭，同治心肝与脾肾。 <br />
　　<br />
　　女科上卷　种子<br />
　　身瘦不孕（二十九）<br />
　　妇人有瘦法身躯，久不孕育，一交男子，即卧病终朝。人以为气虚之故，谁知是血虚之故乎！或谓血藏于肝、精涵于肾，交感乃泄肾之精，与血虚何与，殊不知肝气不开，则精不能泄，肾精既泄，则肝气亦不能舒。以肾为肝之母，母既泄精，不能分润以养其子，则木燥乏水而火且暗动以铄精，则肾愈虚矣。况瘦人多火而又泄其精，则水益少而火益炽，水虽制火，而肾精空乏，无力以济，便成火在水上之挂，所以倦怠而卧也。此等之妇，偏易动火，然此火因贪欲而出于肝木之中，又是虚燥之火，绝非真火也。且不交合则已，交合又偏易走泄，此阴虚火旺，不能受孕。即偶尔受孕，必致逼干男子之精，随种而随消者有之。治法必须大补肾水而平肝木，水旺则血旺，血旺则火消，便成水在火上之（卦）。方用养精种玉汤。<br />
　　大熟地（一两，九蒸） 当归（五钱，酒洗） 白芍（五钱，酒炒） 山萸肉（五钱，蒸熟）水煎服。三月便可身健受孕，才可种子。此方之用，不特补血而纯于填精。精满则子宫易于摄精，血足则子宫易于容物，皆有子之道也。惟是贪欲者多，节欲者少，往往不验。服此者果能节欲三月。心精神清，自无不孕之理。否则，不过身体健壮而已，勿咎方之不灵也。 <br />
　　眉批：服药三月后不受孕，仍照原方加贯众二钱。炒断丝、续断二钱、白术五钱，土炒、焦云苓三钱，服数剂后必受孕矣。 <br />
　　歌括：妇人瘦弱不孕生，肝木虚燥肾水空。大补肾水滋肝木，水旺火消孕能成。 <br />
　　养精种玉贵子生，服药节欲三月整。当归熟地白芍药，山萸四味滋肾精。 <br />
　　<br />
　　女科上卷　种子<br />
　　胸满不思食不孕（三十）<br />
　　妇人有饮食少思，胸膈满闷，终日倦怠思睡，一经房事，呻吟不已。人以为脾胃之气虚也，谁知是肾气不足乎？夫肾宜升腾，不宜消降。升腾于上焦则脾胃易于分运，降陷于下焦则脾胃难于运化。人乏水谷之养，则精神自尔倦怠，脾胃之气，可升而不可降也，明甚。然则，脾胃之气，虽充于脾胃之中，实生于两肾之内。无肾中之水气，则胃之气不能腾；无肾中之火气，则脾之气不能化。惟有肾之水火二气，而脾胃之气始能升腾而不降也。然则补脾胃之气，可不急补肾中水火之气乎！治法必以补肾气为主，但补肾而不兼补脾胃之品，则肾之水火二气，不能提于至阳之上也。方用并提汤。<br />
　　大熟地（一两，九蒸） 巴戟（一两，盐水浸） 白术（一两，土炒） 人参（五钱） 黄 （五钱，生用） 山萸肉（三钱，蒸） 枸杞（二钱） 柴胡（五分）水煎服。三月而肾气大旺，再服一月，未有不能受孕者。此方补气之药，多于补精，似乎以补脾胃为主矣。孰知脾胃健而生精自易，是补脾胃之气与血，正所以补肾之精与水也。又益以补精之味，则阴气自足，阳气易升，自尔升腾于上焦矣。阳气不下临，则无非大地阳春，随遇皆是化生之机，安有不受孕之理与？ <br />
　　眉批：胸满不孕，人每以为脾胃虚寒，不能克食，用扶脾消导之药，胃气愈虚，何能受孕？妙在立方不峻补肾火，所以不用桂、附等药，但专补肾气，便脾胃之气不复下陷，则带脉气充，胞胎气暖，自然受孕无难矣。 <br />
　　歌括：胸满膈闷食不思，倦怠欲卧力难支。肾中水火二气弱，脾胃失运不妊子。 <br />
　　并提汤中用熟地，巴戟白术人参宜。山萸柴胡枸杞子，精旺自有化生机。 <br />
　　<br />
　　女科上卷　种子<br />
　　下部冰冷不孕（三十一）<br />
　　妇人有下体冰冷，非火不暖。交感之际，阴中绝无温热之气。人以为天分之薄也，谁知是胞胎寒之极乎！夫寒冰之地，不生草木；重阴之渊，不长鱼龙。今胞胎既寒，何能受孕。虽男子鼓勇力战，其精甚热，直射于子宫之内，而寒冰之气相遇，亦不过茹之于暂，而不能不吐之于久也，夫犹是人也。此妇之胞胎，何以寒凉至此，岂非天分之薄乎？非也！盖胞胎居于心肾之间，上系于心，而下系于肾，胞胎之寒凉，乃心肾二火之衰微也。故治胞胎者，必须补心肾二火而后可。方用温胞饮。<br />
　　白术（一两，土炒） 巴戟（一两，盐水浸） 人参（三钱） 杜仲（三钱，炒黑） 菟丝子（三钱，酒浸炒） 山药（三钱，炒） 芡实（三钱，炒） 肉桂（二钱，去粗，研） 附子（三分，制） 补骨脂（二钱，盐水炒）水煎服。一月而胞胎热。此方之妙，补心而即补肾，温肾而即温心。心肾之气旺，则心肾之火自生。心肾之火生，则胞胎之寒自散。原因胞胎之寒以至茹而即吐，而今胞胎自热矣，尚有施而不受者乎！若改汤为丸，朝夕吞服，尤能摄精，断不至有伯道无儿之叹也。 <br />
　　眉批：今之种子者多喜服热药，不知此方特为胞胎寒者设。若胞胎有热，则不宜服，审之。 <br />
　　歌括：妇人下部冷似冰，胞胎寒极孕难成。寒泉欲转成暖冰，须得阳春热气腾。 <br />
　　温胞巴戟与杜仲，参术山药芡实增。菟丝桂附补骨脂，改汤为丸亦见功。 <br />
　　<br />
　　女科上卷　种子<br />
　　胸满少食不孕（三十二）<br />
　　妇人有素性恬淡，饮食少则平和，多则难受，或作呕泄，胸膈胀满，久不受孕。人以为赋禀之薄也，谁知是脾胃虚寒乎！夫脾胃之虚寒，原因心肾之虚寒耳。盖胃土非心火不能生，脾土非肾火不能化。心肾之火衰，则脾胃失生化之权，即不能消水谷以化精微矣。既不能化水谷之精微，自无津液以灌溉于胞胎之中。欲胞胎有温暖之气，以养胚胎，必不可得。纵然受胎而带脉无力，亦必堕落。此脾胃虚寒之咎，故无玉麟之毓也。治法可不急温补其脾胃乎？然脾之母原在肾之命门，胃之母，原在心之包络。欲温补脾胃，必须补二经之火。盖母旺子必不弱，母热子必不寒，此子病治母之义也。方用温土毓麟汤。<br />
　　巴戟（一两，去心酒浸） 覆盆子（一两，酒浸蒸） 白术（五钱，土炒） 人参（三钱） 怀山药（五钱，炒） 神曲（一钱，炒）水煎服，一月可以种子矣。此方之妙，温补脾胃而又兼补命门与心包络之火。药味不多而四经并治。命门心包之火旺，则脾与胃无寒冷之虞，子母相顾，一家和合，自然饮食多而善化，气血旺而能任，带脉有力，不虞落胎， <br />
　　安有不玉麟之有哉！ <br />
　　眉批：少食不孕与胸满不思饮食有间，一补肾中之气。一补命门与心包络之火，药味不多，其君、臣、佐、使之妙。宜细参之。 <br />
　　歌括：膈满少食不孕症，呕泄之病亦常生。脾胃虚寒失运化，心肾火衰当辨明。 <br />
　　温土毓麟性偏温，巴戟白术与人参。山药神曲覆盆子，连服一月自成孕。 <br />
　　<br />
　　女科上卷　种子<br />
　　少腹急迫不孕（三十三）<br />
　　妇人有少腹之间，自觉有紧迫之状，急而不舒，不能生育。此人人之所不识也，谁知是带脉之拘急乎！夫带脉系于腰脐之间，宜弛而不宜急。今带脉之急者，由于腰脐之气不利也。而腰脐之气不利者，由于脾胃之气不足也。脾胃气虚，则腰脐之气闭；腰脐之气闭，则带脉拘急，遂致牵动胞胎。精即直射于胞胎，胞胎亦暂能茹纳，而力难负载，必不能免小产之虞。况人多不能节欲，安得保其不坠乎？此带脉之急，所以不能生子也。治法宜宽其带脉之急，而带脉之急，不能遽宽也，宜利其腰脐之气。而腰脐之气，不能遽利也，必须大补其脾胃之气与血，而腰脐可利，带脉可宽，自不难于孕育矣。方用宽带汤。<br />
　　白术（一两，土炒） 巴戟肉（五钱，酒浸） 补骨脂（一钱，盐水炒） 人参（三钱） 麦冬（三钱，去心） 杜仲（三钱，炒黑） 大熟地（五钱，九蒸） 肉苁蓉（三钱，洗净） 白芍（三钱，酒炒） 当归（一钱，酒洗） 五味（三分，炒） 建莲子（二十粒，不去心）水煎服。四剂少腹无紧迫之状，服一月即受胎。此方之妙，脾胃两补，而又利其腰脐之气，自然带脉宽舒，可以载物而胜任矣。或疑方中用五味、白芍之酸收，不增带脉之急，而反得带脉之宽，殊不可解。岂知带脉之急，由于气血之虚。盖血虚，则缩而不伸；气虚，则挛而不达。用芍药之酸以平肝木，则肝不克脾。用五味之酸以生肾水，则肾能益带，似相碍而实相济也，何疑之有？ <br />

                    <br>
                        　　眉批：凡种子治法，不出带脉、胞胎二经，数言已泄造化之秘矣。 <br />
　　歌括：少腹急迫不育雏，腰脐气闭带脉束。脾胃气虚原致此，大补脾土功效殊。 <br />
　　宽带巴戟熟地术，麦参杜仲补骨脂。苁蓉归芍莲五味，四剂少腹紧迫除。 <br />
　　<br />
　　女科上卷　种子<br />
　　嫉妒不孕（三十四）<br />
　　妇人有怀抱素恶，不能生育者。人以为天心厌之也，谁知是肝气郁结乎？夫妇人之有子也，必然心脉流利而滑，脾脉舒徐而和，肾脉旺大而鼓指，始称喜脉。未有三部脉郁而能生子者也。若三部脉郁，肝气必因之而更郁。肝气郁，则心肾之脉，必致郁之急而莫解。盖子母相根据，郁必不喜，喜必不郁也。其郁而不能成胎者，以肝木不舒，必下克脾土而致塞，则腰脐之气必不利。腰脐之气不利，必不能通任脉而达带脉，则带脉之气亦塞矣。带脉之气既塞，则胞胎之门必闭，精即到门，亦不得其门而入矣。其奈之何哉！治法必解四经之郁，以开胞胎之门，则庶几矣。方用开郁种玉汤。<br />
　　白芍（一两，酒洗） 香附（三钱，酒炒） 当归（五钱，酒洗） 白术（五钱，土炒） 丹皮（三钱，酒洗） 茯苓（三钱，去皮） 花粉（三钱）水煎服。一月则郁结之气开，郁开则无非喜气之盈腹，而嫉妒之心亦可以一易，自然两相合好，结胎于顷刻之间矣。此方之妙，解肝气之郁，宣脾气之困，而心肾之气亦因之俱舒，所以腰脐利而带任通达，不必启胞胎之门，而胞胎自启，不特治嫉妒者也。 <br />
　　眉批：方似平平无奇，然却能解妒种子，不可忽视。若怀娠而仍然嫉妒，必致血郁堕胎，即幸不堕胎，生子多不能成。方加解妒饮合煎之可保无虞。必须变其性情始效。解妒饮：黍、稷、谷各九十粒，麦（生用）、小黑豆各四十九粒，豆炒熟、高粱五十五粒。 <br />
　　歌括：妇人嫉妒心不宽，肝郁脾塞非天厌。心肾任带相沿塞，胞门闭阻受孕难。 <br />
　　开郁种玉木芍丹，归苓香附花粉添。连服一月郁尽解，不生贵子亦生兰。 <br />
　　<br />
　　女科上卷　种子<br />
　　肥胖不孕（三十五）<br />
　　妇人有身体肥胖，痰涎甚多，不能受孕者，人以为气虚之故，谁知是湿盛之故乎！夫湿从下受，乃言外邪之湿也。而肥胖之湿，实非外邪，乃脾土之内病也。然脾土既病，不能分化水谷以养四肢，宜其身体瘦弱，何以能肥胖乎？不知湿盛者，多肥胖；肥胖者，多气虚；气虚者，多痰涎，外似健壮而内实虚损也。内虚则气必衰，气衰则不能行水，而湿停于肠胃之间，不能化精而化涎矣。夫脾本湿土，又因痰多愈加其湿，脾不能受热，必津润于胞胎，日积月累，则胞胎竟变为汪洋之水窟矣。且肥胖之妇，内肉必满，遮隔子宫，不能受精，此必然之势也。况又加以水湿之盛，即男子甚健，阳精直达子宫，而其水势滔滔，泛滥可畏，亦遂化精成水矣，又何能成妊哉？治法必须以水化痰为主。然徒泄水化痰，而不急补脾胃之气，则阳气不旺，湿痰不去，人先病矣，乌望其茹而不吐乎？方用加味补中益气汤。<br />
　　人参（三钱） 黄 （三钱，生用） 柴胡（一钱） 甘草（一钱） 当归（三钱，酒洗） 白术（一两，土炒） 升麻（四分） 陈皮（五分） 茯苓（五钱） 半夏（三钱，制）水煎服。八剂痰涎尽消，再十剂水湿利，子宫涸出，易于受精而成孕矣。其在于昔，则如望洋观海，而至于今，则是马到成功也。快哉！此方之妙，妙在提脾气而升于上，作云作雨，则水湿反利于下行；助胃气而消于下，为津为液，则痰涎转易于上化。不必用消化之品以损其肥，而肥自无碍；不必用浚决之味以开其窍，而窍自能通。阳气充足，自能摄精，湿邪散除，自可受种，何肥胖不孕之足虑乎？ <br />
　　眉批：再十剂后方加杜仲一钱半，炒断丝、续断钱半，炒，必受孕矣。 <br />
　　歌括：妇人肥胖痰涎多，胞胎湿盛奈若何。泄水化痰非正治，急补脾胃莫蹉跎。 <br />
　　加味补中益气汤，参 柴草术苓当。升麻陈皮制半夏，痰涎尽消脾气旺。 <br />
　　<br />
　　女科上卷　种子<br />
　　骨蒸夜热不孕（三十六）<br />
　　妇人有骨蒸夜热，遍体火焦，口干舌燥，咳嗽吐沫，难于生子者。人以为阴虚火动也，谁知是骨髓内热乎！夫寒阴之地，固不生物，而干旱之田，岂能长养。然而骨髓与胞胎何相关切，而骨髓之热，即能使人不嗣，此前贤未言者也。山一旦创言之，不几为世俗所骇乎？而要知不必骇也，此中实有其理焉。盖胞胎，为五脏外之一脏耳。以其不阴不阳，所以不列于五脏之中。所谓不阴不阳者，以胞胎上系于心包，下系于命门。系心包者通于心，心者，阳也；系命门者通于肾，肾者，阴也。是阴之中有阳，阳之中有阴，所以通于变化，或生男或生女，俱从此出。然必阴阳协和，不偏不枯，始能变化生人，否则否矣。况胞胎既通于肾，而骨髓亦肾之所化也。骨髓热，由于肾之热，肾热而胞胎亦不能不热。且胞胎非骨髓之养，则婴儿无以生骨。骨髓过热，则骨中空虚，惟存火烈之气，又何能成胎？治法必须清骨中之热，然骨热由于水亏，必补肾之阴，则骨热除，珠露有滴濡之喜矣。壮水之主，以制阳光，此之谓也。方用清骨滋肾汤。<br />
　　地骨皮（一两，酒洗） 丹皮（五钱） 沙参（五钱） 麦冬（五钱，去心） 元参（五钱，酒洗） 五味子（五分，炒研） 白术（三钱，土炒） 石斛（二钱）水煎，连服三十剂而骨热解。再服六十剂自受孕。此方之妙，补肾中之精，凉骨中之热，不清胞胎，而胞胎自无大热之患。然阴虚内热之人，原易受孕，今因骨髓过热，所以受精而变燥，以致难于育子，本非胞胎之不能受精，所以稍补其肾，以杀其火之有余，而益其水之不足，便易种子耳。 <br />
　　眉批：治骨髓热所以不用熟地方极善，用者万勿加减。凡峻药，病去七分即止，不必拘泥三十剂、六十剂之数，三元生人不一，余类推。 <br />
　　歌括：骨蒸夜热似火焚，不孕一生徒雨云。口干舌燥咳吐沫，骨髓内热虚火熏。 <br />
　　清骨滋肾用地骨，丹皮麦冬术石斛。沙参元参五味子，久服自然肾水足。 <br />
　　<br />
　　女科上卷　种子<br />
　　腰酸腹胀不孕（三十七）<br />
　　妇人有腰酸背楚，胸满腹胀，倦怠欲卧，百计求嗣不能如愿。人以为腰肾之虚也，谁知是任督之困乎！夫任脉行于前，督脉行于后，然皆从带脉之上下而行也。故任脉虚，则带脉坠于前；督脉虚，则带脉坠于后。虽胞胎受精，亦必小产。况任虚之脉既虚，而疝瘕之症必起。疝瘕碍胞胎而外障，则胞胎缩于疝瘕之内，往往精施而不能受，虽饵以玉燕，亦何益哉？治法必须先去其疝瘕之病，而补其任督之脉，则提挛天地，把握阴阳，呼吸精气，包裹成形，力足以胜任而无虞矣。外无所障，内有所容，安有不能生育之理。方用升带汤。白术（一两，土炒） 人参（三钱） 沙参（五钱） 肉桂（一钱，去粗研） 荸荠粉（三钱） 鳖甲（三钱，炒）茯苓（三钱） 半夏（一钱，制） 神曲（一钱，炒）水煎，连服三十剂，而任督之气旺。再服三十剂，而疝瘕之症除。此方利腰脐之气，正升补任督之气也。任督之气升而疝瘕自有难容之势，况方中有肉桂以散寒，荸荠以去积，鳖甲之攻坚，茯苓之利湿，有形自化于无形，而满腹皆升腾之气矣，何至受精而再坠乎哉？ <br />
　　眉批：此方为有疝瘕而设，故用沙参、荸荠粉、鳖甲以破坚理气。若无疝瘕，去上三味，加杜仲一钱半，炒黑、泽泻一钱半炒、甘枸杞二钱，三味服之，腰酸腹胀自除矣。鳖甲破气，不可误服，惟有疝瘕与肝郁者服之。 <br />
　　歌括：腰酸腹胀不孕生，任督受困疝瘕横。治宜先去疝瘕病，兼补任督法最精。 <br />
　　升带人参沙参并，荸荠鳖甲白茯苓。肉桂神曲术半夏，日久服之孕自成。 <br />
　　<br />
　　女科上卷　种子<br />
　　便涩腹胀足浮肿不孕（三十八）<br />
　　妇人有经水艰涩，腹胀脚肿不能受孕者，人以为小肠之热也，谁知是膀胱之气不化乎！夫膀胱原与胞胎相近，膀胱病而胞胎亦病矣。然水湿之气，必走膀胱，而膀胱不能自化，必得肾气相通，而始能化水以出阴气。倘膀胱无肾气之通，则膀胱之气化不行，水湿之气，必且渗入胞胎之中而成汪洋之势矣。汪洋之田，又何能生物也哉？治法必须壮肾气以分消胞胎之湿，益肾火以达化膀胱之水，使先天之本壮，则膀胱之气化，胞胎之湿除，而汪洋之田，化成雨露之阶矣。水化则膀胱利，火旺则胞胎暖，安有布种而不发生者哉？方用化水种子汤。<br />
　　巴戟天（一两，盐水浸） 白术（一两，土炒） 茯苓（五钱） 人参（三钱） 菟丝子（五钱，酒炒） 芡实（五钱，炒） 车前（二钱，酒炒） 肉桂（一钱，去粗研）水煎服。二剂而膀胱之气化，四剂而艰涩之症除。又十剂而虚胀脚肿之形消。再服六十剂肾气大旺，胞胎温暖，易于受胎而生育矣。此方利膀胱之水，全在补肾中之气；暖胞胎之气，全在壮肾中之火。至于补肾之药，多是濡润之品，不以湿而易助其湿乎？然方中之药，妙于补肾之火，而非补肾之水。尤妙于补火而无燥烈之虞，利水而非荡涤之猛。所以膀胱气化，胞胎不湿，而发荣长养无穷与。 <br />
　　眉批：便涩腹胀足浮肿，此症极多，不惟不能受孕，抑且暂添杂症，久而不愈，甚有成劳瘵不治者。此方补水而不助湿，补火而使归元，善极，不可加减一味。若无好肉桂，以破故纸一钱炒代之，用核桃仁二个连皮烧黑，去皮用仁作引。若用好肉桂，即可不用核桃引。 <br />
　　歌括：便涩腹胀足浮肿，只缘胞胎湿气满。利膀胱水壮肾火，汪洋水地变良田。 <br />
　　化水种子巴戟天，白术茯苓共车前。人参芡实菟丝子，再加肉桂火归元。 <br />
　　<br />
　　女科下卷　妊娠<br />
　　妊娠恶阻（三十九）<br />
　　妇人怀娠之后，恶心呕吐，思酸解渴，见食憎恶，困倦欲卧，人皆曰妊娠恶阻也，谁知是肝血太燥乎！夫妇人受妊，本于肾气之旺也，肾旺是以摄精，然肾一受精而完娠，则肾水生胎，不暇化润于五脏；而肝为肾之子，日食母气以舒，一日无津液之养，则肝气迫索，而肾水不能应，则肝益急，肝急则火动而逆也；肝气既逆，是以呕吐恶心之症生焉。呕吐纵不至太甚，而其伤气则一也。气既受伤，则肝血愈耗，世人用四物汤治胎前诸症者，正以其能生肝之血也。然补肝以生血，未为不佳，但生血而不知生气，则脾胃衰微，不胜频呕，犹恐气虚则血不易生也。故于平肝补血之中，加以健脾开胃之品，以生阳气，则气能生血，尤益胎气耳。或疑气逆而用补气之药，不益助其逆乎！不知妊娠恶阻，其逆不甚，且逆是因虚而逆，非因邪而逆也。因邪而逆者，助其气则逆增；因虚而逆者，补其气则逆转。况补气于补血之中，则阴足以制阳，又何虑其增逆乎！宜用顺肝益气汤。<br />
　　人参（一两） 当归（一两，酒洗） 苏子（一两，炒，研） 白术（三钱，土炒） 茯苓（二钱） 熟地（五钱，九蒸） 白芍（三钱，酒炒） 麦冬（三钱，去心） 熟陈皮（三分） 砂仁（一粒，炒，研） 神曲（一钱，炒）水煎。服一剂轻，二剂平，三剂全愈。此方平肝则肝逆除，补肾则肝燥息，补气则血易生。凡胎病而少带恶阻者，俱以此方投之无不安，最有益于胎妇，其功更胜于四物焉。 <br />
　　眉批：方极效，但苏子一两。疑是一钱之误。然国初上元生人，禀赋最壮，或非用一两不效。今当下元，用一钱可也，万不可用一两。亦有肝郁气滞，胸膈膨闷，见食不恶，不能多食，虽系妊娠，而非恶阻。宜分别治之，后另有方。 疏肝化滞汤。<br />
　　全当归（酒洗，六钱） 杭芍（酒炒，三钱） 党参（去芦，三钱） 白扁豆（去皮，四钱） 云苓（二钱） 香附（炒焦，二钱） 砂仁（炒研，钱半） 条芩（炒焦，八分） 神曲（炒焦，钱半） 广皮（八分） 薄荷（六分）甘草（五分）水煎服。 <br />
　　歌括：怀孕之后恶阻现，恶心呕吐渴思酸。见食憎恶常欲卧，血分太燥病属肝。 <br />
　　顺肝益气参归尝，苏子术苓熟地黄。芍麦陈砂神曲炒，连服三剂逆气降。 <br />
　　<br />
　　女科下卷　妊娠<br />
　　妊娠浮肿（四十）<br />
　　妊妇有至五个月，肢体倦怠，饮食无味，先两足肿，渐至遍身头面俱肿，人以为湿气使然也，谁知是脾肺气虚乎！夫妊娠虽有按月养胎之分，其实不可拘于月数，总以健脾补肺为大纲。盖脾统血，肺主气，胎非血不荫，非气不生，脾健则血旺而荫胎，肺清则气旺而生子。苟肺衰则气馁，气馁则不能运气于皮肤矣；脾虚则血少，血少则不能运血于肢体矣。气与血两虚，脾与肺失职，所以饮食难消，精微不化，势必至气血下陷，不能升举，而湿邪即乘其所虚之处，积而成浮肿症，非由脾肺之气血虚而然耶。治法当补其脾之血与肺之气，不必祛湿，而湿自无不去之理。方用加减补中益气汤。<br />
　　人参（五钱） 黄芪（三钱，生用） 柴胡（一钱） 甘草（一分） 当归（三钱，酒洗） 白术（五钱，土炒）茯苓（一两） 升麻（三分） 陈皮（三分）水煎服。四剂即愈，十剂不再犯。夫补中益气汤之立法也，原是升提脾肺之气，似乎益气而不补血，然而血非气不生，是补气即所以生血。观当归补血汤用黄 为君，则较着彰明矣。况湿气乘脾肺之虚而相犯，未便大补其血，恐阴太盛而招阴也。只补气而助以利湿之品，则气升而水尤易散，血亦随之而生矣。然则何以重用茯苓而至一两，不几以利湿为君乎？嗟！嗟！湿症而不以此药为君，将以何者为君乎！况重用茯苓于补气之中，虽曰渗湿，而仍是健脾清肺之意。且凡利水之品，多是耗气之药，而茯苓与参术合，实补多于利，所以重用之以分湿邪，即以补气血耳。 <br />

                    </div></div><hr><script charset='utf-8' src='../js/footer.js'></script></body></html>