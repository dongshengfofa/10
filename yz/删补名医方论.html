<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法删补名医方论' />
<script src='../highlight/highlight.pack.js'></script>
<link rel='stylesheet' type='text/css' href='../highlight/styles/monokai.css'/>

<link rel='stylesheet' href='../fenxiang/dist/css/share.min.css'>
<script src='../fenxiang/src/js/social-share.js'></script>
<script src='../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><div class='div1'><div class='biaoti'><center>删补名医方论</center></div><div class='fo'><center>经文出处:来自殆知阁</center><br/><br>
                        <br />
<br />
　　删补名医方论 清 吴谦<br />
<br />
　　卷一<br />
<br />
　　删补名医方论（一）<br />
<br />
　　古医方得人乃传，非人勿言。故扁鹊。仓公皆称禁方，不轻授人，诚重之也。后汉张机着《伤寒杂病论》，始立众方，公之天下。故建安以前，苦于无方；元丰而后，虽有《局方》，漫无指归，不可为法。今博集《金匾》、《千金》、《外台》诸书及王好古、李杲、刘完素、朱震亨、张从政、薛己诸方之佳者，采录成编。然方论始于成无己，近代则有吴琨、李中梓、柯琴、汪昂诸家，于医方虽各有发明，但其问或有择焉未精、语焉未详者。<br />
<br />
　　复推其立方之意，综其简要，删繁补缺，归于明显，名之曰：删补名医方论，以昭示来兹云。<br />
<br />
　　独参汤 治元气大虚，昏厥，脉微欲绝，及妇人崩产，脱血，血晕。<br />
<br />
　　人参（分两随人、随证）<br />
<br />
　　须上拣者，浓煎顿服，待元气渐回，随证加减。<br />
<br />
　　【集注】柯琴曰：一人而系一世之安危者，必重其权而专任之；一物而系一人之死生者，当大其服而独用之。故先哲于气几息、血将脱之证，独用人参二两，浓煎顿服，能挽回性命于瞬息之间，非他物所可代也。世之用者，恐或补住邪气，姑少少以试之，或加消耗之味以监制之，其权不重、力不专，人何赖以得生乎？如古方霹雳散、大补丸，皆用一物之长而取效最捷，于独参汤何疑耶！【按】若病兼别因，则又当随机应变，于独参汤中或加熟附补阳而回厥逆；或加生地凉阴而止吐衄；或加黄 固表之汗；或加当归救血之脱；或加姜汁以除呕吐；或加童便以止阴烦；或加茯苓令水化津生，治消渴泄泻；或加黄连折火逆冲上，治 口毒痢。是乃相得相须以有成，亦何害其为独哉？如薛己治中风，加人参两许于三生饮中，以驾驭其邪，此真善用独参者矣。<br />
<br />
　　参附汤 治阴阳气血暴脱等证。<br />
<br />
　　人参 附子（制）<br />
<br />
　　水煎服。<br />
<br />
　　【注】先身而生，谓之先天；后身而生，谓之后天。先天之气在肾，是父母之所赋；后天之气在脾，是水谷之所化。先天之气为气之体，体主静，故子在胞中，赖母息以养生气，则神藏而机静；后天之气为气之用，用主动，故育形之后，资水谷以奉生身，则神发而运动。天人合德，二气互用，故后天之气得先天之气，则生生而不息；先天之气得后天之气，始化化而不穷也。若夫起居不慎则伤肾，肾伤则先天气虚矣。饮食不节则伤脾，脾伤则后天气虚矣。补后天之气无如人参，补先天之气无如附子，此参附汤之所由立也。二脏虚之微甚，参附量为君主。二药相须，用之得当，则能瞬息化气于乌有之乡，顷刻生阳于命门之内，方之最神捷者也。若表虚自汗，以附子易黄 ，名人参黄 汤，补气兼止汗。失血阴亡，以附子易生地，名人参生地黄汤，固气兼救阴。寒湿厥汗，以人参易白术，名术附汤，除湿兼温里，阳虚厥汗，以人参易黄 ，名 附汤，补阳兼固表。<br />
<br />
　　此皆参附汤之转换变化法也，医者扩而充之，不能尽述其妙。<br />
<br />
　　生脉饮 治热伤元气，气短倦怠，口渴出汗。<br />
<br />
　　人参 麦门冬 五味子水煎服【注】经云：大气积于胸中，则肺主之。夫暑热伤肺，肺伤则气亦伤矣。故气短、倦怠而喘咳也。肺主皮毛，肺伤则失其卫护，故汗出也。热伤元气，气伤则不能生津，故口渴也。是方君人参以补气，即所以补肺。臣麦冬以清气，即所以清肺。佐五味以敛气，即所以敛肺。吴琨云：一补、一清、一敛，养气之道备矣。名曰生脉，以脉得气则充，失气则弱。李杲谓：夏月服生脉饮，加黄 、甘草，名生脉保元汤，令人气力涌出；更加当归、白芍，名人参饮子，治气虚喘咳，吐血衄血，亦虚火可补之例也。<br />
<br />
　　保元汤 治男妇气虚之总方也。婴儿惊怯，痘家虚者，最宜。<br />
<br />
　　黄 （三钱） 人参（二钱） 甘草（一钱） 肉桂（春夏二三分，秋冬六七分）<br />
<br />
　　上四味，水煎服。<br />
<br />
　　【集注】柯琴曰：昔东垣以此三味能泻火、补金、培土，为除烦热之圣药，镇小儿之惊，效如桴鼓。魏桂岩得之，以治痘家阳虚顶陷，血虚浆清，皮薄发痒，难灌难敛者，始终用之。以为血脱须补气，阳生则阴长，有起死回生之功，故名之为保元也。又少佐肉桂，分四时之气而增损之，谓桂能治血以推展其毒，扶阳益气以充达周身，血内位，引之出表，则气从内托；血外散，引之归根，则气从外护。参、 非桂引导，不能独树其功。桂不得甘草和平气血，亦不能绪其条理，要非寡闻浅见者能窥其万一也。四君中不用白术，避其燥；不用茯苓，恐其渗也。用桂而不用四物者，以芎之辛散，归之湿润，芍之酸寒，地黄之泥滞故耳。如宜升则加升、柴，宜燥加苓、术，宜润加当归，宜利气加陈皮，宜收加芍，宜散加芎。又表实去 ，里实去参，中满忌甘，内热除桂，斯又当理会矣。<br />
<br />
　　【按】元气者，太虚之气也。人得之则藏乎肾，为先天之气，即所谓生气之原，肾间动气者是也。生化于脾，为后天之气，即所谓水谷入胃，其精气行于脉中之营气，其悍气行于脉外之卫气者是也。若夫合先后而言，即大气之积于胸中，司呼吸、通内外，周流一身，顷刻无间之宗气者是也。总之，诸气随所在而得名，实一元气也。保元者，保守此元气之谓。是方用黄 保在外一切之气，甘草保在中一切之气，人参保上、中、下、内、外一切之气，诸气治而元气足矣。然此汤补后天水谷之气则有余，生先天命门之气则不足，加肉桂以鼓肾间动气，斯为备耳。<br />
<br />
　　四君子汤 治面色痿白，言语轻微，四肢无力，脉来虚弱者。若内伤虚热，或饮食难化作酸，须加炮姜。<br />
<br />
　　人参 白术 茯苓 甘草（各二钱）<br />
<br />
　　加姜、枣、水煎服。加木香、藿香、葛根，为七味白术散。加陈皮，为五味异功散。<br />
<br />
　　加陈皮、半夏，为六君子汤。加蕾香、砂仁，为香砂六君子汤。<br />
<br />
　　【集注】张璐曰：气虚者，补之以甘，参、术、苓、草，甘温益胃，有健运之功，具冲和之德，故为君子。盖人之一生，以胃气为本，胃气旺则五脏受荫，胃气伤则百病丛生。<br />
<br />
　　故凡病久虚不愈，诸药不效者，惟有益胃、补肾两途。故用四君子，随证加减，无论寒热补泻，先培中土，使药气四达，则周身之机运流通，水谷之精微敷布，何患其药之不效哉！是知四君子为司命之本也。<br />
<br />
　　吴琨曰：夫面色痿白，则望之而知其气虚矣。言语轻微，则闻之而知其气虚矣。四肢无力，则问之而知其气虚矣。脉来虚弱，则切之而知其气虚矣，如是则宜补气。是方也，四药皆甘温，甘得中之味，温得中之气，犹之不偏不倚之人，故名君子。本方加木香、藿香、葛根名七味白术散，治小儿脾虚肌热，泄泻作渴。以木藿之芳香、佐四君入脾，其功更捷；以葛根甘寒，直走阳明，解肌热而除渴也。<br />
<br />
　　【按】本方加陈皮，名五味异功散，治气虚而兼气滞者；再加半夏，名六君子汤，治气虚而兼痰饮者；再加砂仁、藿香，名香砂六君子汤，治气虚而兼呕吐者。此皆补中有消导之意也。<br />
<br />
　　香砂六君子汤 治气虚痰饮，呕吐痞闷，脾胃不和，变生诸证者。<br />
<br />
　　人参（一钱） 白术（二钱） 茯苓（二钱） 甘草（七分） 陈皮（八分） 半夏（一钱） 砂仁（八分） 木香（七分）<br />
<br />
　　上生姜二钱，水煎服。<br />
<br />
　　【集注】柯琴曰：经曰：壮者气行则愈，怯者着而为病。盖人在气交之中，因气而生，而生气总以胃气为本，若脾胃一有不和，则气便着滞，或痞闷哕呕，或生痰留饮，因而不思饮食，肌肉消瘦，诸证蜂起，而形消气息矣。四君子气分之总方也，人参致冲和之气，白术培中宫，茯苓清治节，甘草调五脏，胃气既治，病安从来。然拨乱反正，又不能无为而治，必举大行气之品以辅之，则补者不至泥而不行。故加陈皮以利肺金之逆气，半夏以疏脾上之湿气，而痰饮可除也；加木香以行三焦之滞气，缩砂以通脾肾之元气，而郁可开也。君得四辅，则功力倍宣，四辅奉君，则元气大振，相得而益彰矣。<br />
<br />
　　当归补血汤 治男妇血虚似白虎证，肌热面赤，烦渴引饮，脉来洪大而虚，重按则微。<br />
<br />
　　当归（二钱） 黄 （一两）<br />
<br />
　　水煎服。<br />
<br />
　　【集注】吴琨曰：血实则身凉，血虚则身热，或以饥困劳役虚其阴血，则阳独治，故诸证生焉。此证纯象白虎，但脉大而虚，非大而实为辨耳。《内经》所谓脉虚、血虚是也。<br />
<br />
　　五味之中，惟甘能补，当归味甘而浓，味浓则补血；黄 味甘而薄，味薄则补气，今黄多数倍，而云补血者，以有形之血不能自生，生于无形之气故也。经言：阳生阴长，是之谓耳。<br />
<br />
　　佛手散 治妊娠胎动下血，或因伤动，子死腹中，下血疼痛，口噤欲死。服此探之，不损则痛止，已损则立下。及横生倒生，交骨不开，产后血晕昏乱，崩中金疮，去血过多等证。<br />
<br />
　　当归（二两或三两） 川芎（一两）<br />
<br />
　　上锉粗末合均，每服五钱，水一盏，酒半盏，煎八分，热服。未效再服。<br />
<br />
　　加败龟版一具，梳发一团，名开骨散。<br />
<br />
　　【注】命名不曰归芎，而曰佛手者，谓此方治妇人胎前、产后诸疾，如佛手之神妙也。<br />
<br />
　　当归，川芎为血分之主药，性温而味甘辛，以温能和血，甘能补血，辛能散血也。古人俱必以当归君川芎，或一倍或再倍者，盖以川芎辛窜，捷于升散，过则伤气，故寇宗 曰：不可单服、久服，亦此义也。然施之于气郁血凝，无不奏效，故用以佐当归而收血病之功，使瘀去新生，血各有所归也。血既有所归，则血安其部，而诸血病愈矣。至妊娠胎动，胎伤下血，非血壅胎伤，即血乱妄下。服此以探之，血乱胎未动者，血顺则痛止，血壅胎未损者，血行痛止，则胎因之而安也；已动已损者，血得顺行，则胎亦因之而顺下也。<br />
<br />
　　横生倒生，因用力太早，或误服催生之药，致气逆血乱，亦用此以调之。产后崩中金疮，亡血昏冒，亦用此以补之。子死腹中，腹痛欲死，亦用此以逐之。以上诸病，皆血病而气不虚者也。若夫气虚难产，产后血脱，唇面黄白，少气烦乱，动则昏冒，若误与此，反致立败，则必倍加人参，速固无形之气，以救有形之血也。至于交骨难开，加龟版、梳发，下输阴道；寒加姜、桂，热加黄 ，汗加桂枝，搐加荆穗，又当以意消息、加减可也。<br />
<br />
　　四物汤 治一切血虚、血热、血燥诸证。<br />
<br />
　　当归 熟地（各三钱） 川芎（一钱五分） 白芍（酒炒，二钱）<br />
<br />
　　上四味，水煎服。<br />
<br />
　　【集注】张璐曰：四物为阴血受病之专剂，非调补真阴之的方。方书咸谓四物补阴，遂以治阴虚发热，火炎失血等证，蒙害至今。又专事女科者，咸以此汤随证漫加风、食、痰、气等药，纷然杂出；其最可恨者，不辨热之虚实，率加知母。黄柏，令人久服，而庸工利其有劫病之能，咸乐用之。殊不知四君子气药，治上下失血过多，一切血药置而不用，独推独参汤，童便以固其脱者，以有形之血，不能速生，无形之气，所当急固也。昔人有言，见血休治血，必先调其气。又云：四物汤不得补气药，不能成阳生阴长之功。诚哉言也！然此汤伤寒火邪解后，余热留于血分，至夜微热不除，或合柴胡，或加桂枝，靡不应手辄效，不可没其功也。<br />
<br />
　　柯琴曰：经云：心生血，肝藏血。故凡生血者，则究之于心；调血者，当求之于肝也。是方乃肝经调血之专剂，非心经生血之主方也。当归甘温和血，川芎辛温活血，芍药酸寒敛血，地黄甘平补血。四物具生长收藏之用，故能使营气安行经隧也。若血虚加参，血结加桃仁、红花，血闭加大黄、芒硝，血寒加桂、附，血热加芩、连；欲行血去芍，欲止血去芎，随所利而行之，则又不必拘拘于四矣。若妇人数脱其血，故用以调经种子。如遇血崩、血晕等证，四物不能骤补，而反助其滑脱，则又当补气生血，助阳生阴长之理。盖此方能补有形之血于平时，不能生无形之血于仓卒，能调阴中之血，而不能培真阴之本，为血分立法，不专为女科套剂也。王好古治妇女，不论内伤，外感、胎前、产后，随证加二味于四物中，名曰六合，未免任意牵强。<br />
<br />
　　圣愈汤 治一切失血过多，阴亏气弱，烦热作渴，睡卧不宁等证。<br />
<br />
　　四物汤加人参、黄 （一方去芍药）。<br />
<br />
　　上水煎服。<br />
<br />
　　【集注】柯琴曰：经云：阴在内，阳之守也；阳在外，阴之使也。故阳中无阴，谓之孤阳；阴中无阳，谓之死阴。朱震亨曰：四物皆阴，行天地闭塞之令，非长养万物者也。<br />
<br />
　　故四物加知柏，久服便能绝孕，谓嫌于无阳耳。此方取参、 配四物，以治阴虚血脱等证。盖阴阳互为其根，阴虚则阳无所附，所以烦热燥渴；气血相为表里，血脱则气无所归，所以睡卧不宁。然阴虚元骤补之法，计在培阴以藏阳，血脱有生血之机，必先补气，此阳生阴长，血随气行之理也。故曰：阴虚则无气，无气则死矣。此方得仲景白虎加人参之义而扩充者乎。前辈治阴虚，用八珍、十全，卒不获效者，因甘草之甘，不达下焦，白术之燥，不利肾阴，茯苓渗泄，碍乎生升，肉桂辛热，动其虚火。此六味皆醇浓和平而滋润，服之则气血疏通，内外调和，合于圣度矣。<br />
<br />
　　地骨皮饮 治阴虚火旺，骨蒸发热，日静夜剧者；妇人热入血室，胎前发热者。<br />
<br />
　　四物汤加地骨皮、牡丹皮（各三钱）。<br />
<br />
　　水煎服。<br />

                    <br>
                        <br />
　　【集注】柯琴曰：阴虚者阳往乘之，发热也。当分三阴而治之。阳邪乘入太阴脾部，当补中益气以升举之，清阳复位而火自熄也。若乘入少阴肾部，当六味地黄丸以对待之，壮水之主而火自平也。乘入厥阴肝部，当地骨皮饮以凉补之，血有所藏而火自安也。四物汤为肝家滋阴调血之剂，加地骨皮清志中之火以安肾，补其母也；加牡丹皮清神中之火以凉心，泻其子也。二皮凉而不润，但清肝火不伤脾胃，与四物加知柏之湿润而苦寒者不同也。故逍遥散治肝火之郁于本脏者也，木郁达之，顺其性也；地骨皮饮，治阳邪之乘于肝脏者也，客者除之，勿纵寇以遗患也。二方皆肝家得力之剂。<br />
<br />
　　犀角地黄汤 治热伤吐衄、便血，妇人血崩、赤淋。<br />
<br />
　　生犀角 生地黄 白芍 牡丹皮上四味，先用三物水煎，去滓，入生犀汁，热服。<br />
<br />
　　【注】吐血之因有三：曰劳伤，曰努伤，曰热伤。劳伤以理损为主，努伤以去瘀为主，热伤以清热为主。热伤阳络则吐衄，热伤阴络则下血。是汤治热伤也，故用犀角清心去火之本，生地凉血以生新血，白芍敛血止血妄行，丹皮破血以逐其瘀。此方虽曰清火，而实滋阴；虽曰止血，而实去瘀。瘀去新生，阴滋火熄，可为探本穷源之法也。若心火独盛，则加黄芩、黄连以泻热，血瘀胸痛，则加大黄、桃仁以逐瘀也。<br />
<br />
　　四生丸 治阳盛阴虚，血热妄行，或吐或衄者。<br />
<br />
　　生地黄 生柏叶 生荷叶 生艾叶（各等分）<br />
<br />
　　上四味，捣烂为丸，如鸡子大，每服一丸，滚汤化服。<br />
<br />
　　【集注】柯琴曰：阴虚而阳无所附，则火炎上焦；阳盛则阳络伤，故血上溢于口鼻也。<br />
<br />
　　凡草木之性，生者凉，而熟之则温；熟者补，而生者泻。四味皆清寒之品，尽取其生者，而捣烂为丸，所以全其水气，不经火煮，更远于火令矣。生地多膏，清心肾而通血脉之源。<br />
<br />
　　柏叶西指，清肺金而调营卫之气。艾叶芳香，入脾胃而擅去瘀生新之权。荷叶法震，入肝家而和藏血摄血之用。五志之火既清，五脏之阴安堵，则阴平阳秘，而血归经矣。是方也，可暂用以遏妄行之热血，如多用则反伤营。盖血得寒，则瘀血不散，而新血不生也。<br />
<br />
　　设但知清火凉血，而不用归脾、养荣等剂以善其后，鲜有不绵连岁月而毙者。非立法之不善，妄用者之过耳。<br />
<br />
　　当归六黄汤 治阴虚有火，令人盗汗者。<br />
<br />
　　当归 生地 熟地 黄 黄芩 黄连 黄柏上水煎服。<br />
<br />
　　【注】寤而汗出曰自汗，寐而汗出曰盗汗。阴盛则阳虚不能外固，故自汗。阳盛则阴虚不能中守，故盗汗。若阴阳平和之人，卫气昼则行阳而寐，夜则行阴而寐，阴阳既济，病安从来？惟阴虚有火之人，寐则卫气行阴，阴虚不能济阳，阳火因盛而争于阴，故阴液失守外走而汗出，寤则卫气复行出于表，阴得以静，故汗止矣。用当归以养液，二地以滋阴，令阴液得其养也。用黄芩泻上焦火，黄连泻中焦火，黄柏泻下焦火，令三火得其平也，又于诸寒药中加黄 ，庸者不知，以为赘品，且谓阳盛者不宜，抑知其妙义正在于斯耶！盖阳争于阴，汗出营虚，则卫亦随之而虚。故倍加黄 者，一以完已虚之表，一以固未定之阴。经曰：阴平阳秘，精神乃治。此之谓欤！【集注】吴琨曰：杂证盗汗，与伤寒盗汗不同。伤寒是半表半里之邪未尽，杂证则阴虚有火而已。彼以和表为主，此以救阴为急。故以补阴之品，佐泻火之药，明者辨之。<br />
<br />
　　黄 建中汤 治虚劳里急，悸、衄、腹中痛，夜梦失精，四肢酸痛，手足烦热，咽干口燥，诸不足诸证。<br />
<br />
　　黄 胶饴 白芍 甘草 桂枝 生姜 大枣上七味，水煎服。<br />
<br />
　　【集注】喻昌曰：虚劳而至于亡血、失精，津液枯槁，难为力矣！《内经》于针砭所莫治者，调以甘药，《金匮》遵之而立黄 建中汤，急建其中气，俾饮食增而津液旺，以至充血生精，而复其真阴之不足。但用稼穑作甘之本味，而酸辛咸苦在所不用，盖舍此别无良法也。然用法贵立于元过之地，不独呕家不可用建中之甘，即微觉气滞，更当虑甘药大过，令人中满也。至大建中则大建其中之阳，小建中则小小创建之义，理中则燮理之义，治中则分治之义，补中、温中，何莫非先中州之义。缘伤寒外邪逼入于内，法难尽用，仲景但于方首以“小”之一字，微示其意，至《金匮》始尽建中之义。后人引伸触类，制乐令建中汤、十四味建中汤，曲畅建中之旨。学者心手之间，所当会其大义也。<br />
<br />
　　双和饮 治大病之后，虚劳气乏。补血益气，不热不冷，温而调之。<br />
<br />
　　白芍（二钱） 黄 （炙，一钱半） 甘草（炙，七分）<br />
<br />
　　中桂（七分） 当归（一钱） 熟地黄（一钱） 川芎（七分）<br />
<br />
　　生姜三片，大枣二枚，水二盏，煎一盏，温服。<br />
<br />
　　【注】此汤乃李杲以黄 建中汤减饴糖合四物之方也。黄 建中，治虚劳不足，是从脾胃中化生血气。此则直补阴血，兼之温养阳气，所以减饴糖之甘，加纯阴之品，名曰双和也。地骨皮饮，其意在凉血热，故佐二皮以清之。圣愈汤，其意在救血脱，故佐参、以补之。双和饮，其意在温养血气，故佐 、桂、炙草以温之。经曰：形不足者，温之以气。是也。<br />
<br />
　　人参养荣汤 治脾肺俱虚，发热恶寒，肢体瘦倦，食少作泻等证。若气血虚而变见诸证，弗论其病其脉，但用此汤，诸证悉退。<br />
<br />
　　人参 白术 茯苓 甘草 黄 陈皮 当归 熟地 白芍 桂心 远志 五味子上十二味，加姜三片，枣二枚，水煎服。<br />
<br />
　　【集注】柯琴曰：古人治气虚以四君子，治血虚以四物，气血俱虚者以八珍，更加黄、肉桂，名十全大补，宜乎万举万当也。而用之有不获效者，盖补气而不用行气之品，则气虚之甚者，几无气以运动。补血而仍用行血之物，则血虚之甚者，更无血以流行。故加陈皮以行气，而补气者悉得效其用。去川芎行血之味，而补血者因以奏其功。此善治者，只一加一减，便能转旋造化之机也。然气可召而至，血易亏而难成，苟不有以求其血脉之主而养之，则营气终归不足。故倍人参为君，而佐以远志之苦，先入心以安神定志，使甘温之品，始得化而为血，以奉生身。又心苦缓，必得五味子之酸，以收敛神明，使营行脉中而流于四脏，名之曰养荣，不必仍十全之名，而收效有如此者。<br />
<br />
　　归脾汤 治思虑伤脾，或健忘怔忡，惊悸盗汗，寤而不寐，或心脾作痛，嗜卧少食，及妇女月经不调。<br />
<br />
　　人参 龙眼肉 黄 甘草 白术 茯苓 木香 当归 酸枣仁 远志姜三片，水煎服。<br />
<br />
　　【集注】罗谦甫曰：方中龙眼、枣仁、当归，所以补心也；参、 、术、苓、草，所以补脾也。薛己加入远志，又以肾药之通乎心者补之，是两经兼肾合治矣。而特名归脾何也？夫心藏神，其用为思；脾藏智，其出为意，见神智思意火土合德者也。心以经营之久而伤，脾以意虑之郁而伤，则母病必传之子，子又能令母虚，所必然也。其病则健忘怔忡，怵惕不安之征见于心也；饮食倦怠不能运输，手足无力，耳目昏 既之证见于脾也。故脾阳苟不运，心肾必不交，彼黄婆者，若不为之媒合，则已不能摄肾气归心，而心阴何所赖以养？此取坎填离者，所以必归之脾也。其药一滋心阴，一养脾阳，取乎健者，以壮子益母。然恐脾郁之久，思意不通，故少取木香之辛且散者，以畅气醒脾，使能速通脾气，以上行心阴。脾之所归，正在斯耳。<br />
<br />
　　张璐曰：补中益气与归脾同出保元，并加归、术，而有升举胃气，滋补脾阴之不同。<br />
<br />
　　此方滋养心脾，鼓动少火，妙佐以木香少许，调顺诸气，畅和心脾。世医不谙此理，反以木香性燥不用，服之多致痞闷减食者，以其补药多滞，不能输化故耳。<br />
<br />
　　妙香散 治梦遗失精，惊悸郁结。<br />
<br />
　　山药（二两） 人参 黄 远志（制） 茯苓 茯神（一两） 桔梗（三钱） 甘草 辰砂（另研，一钱） 麝香（一钱） 木香（二钱五分）<br />
<br />
　　为末，每服二钱，酒下。<br />
<br />
　　【集注】汪昂曰：心，君火也。君火一动，相火随之。相火寄于肝胆，肾之阴虚则精不藏，肝之阳强则气不固，故精脱而成梦矣。山药益阴，兼能涩精，故以为君。人参、黄用以固气，远志、二茯用以宁神。神宁气固，则精自守其位矣。丹砂镇心安魂，二香开郁通窍，桔梗载诸心药久留膈上，甘草调和诸药，交和于中。是方不以泻火固涩立法，但安神固气，使精与神气相根据，而梦少精秘矣。<br />
<br />
　　【按】朱震亨云：主秘藏者肾也，司疏泄者肝也。二脏有相火，而其系上属于心。心，君火也。为物所感则易于动，心动则相火翕然随之，虽不交会，精亦暗流而渗漏矣。所以圣人只是教人收心养性，其旨深矣。震亨此论至当，其平生精力在补阴以制相火，深得《内经》天以阳生阴长，地以阳杀阴藏之旨。近世医者惟知阳生，不知阴亦能生；惟知阴杀，不知阳亦能杀。经虽每每指出阳脱、阴脱，阳绝、阴绝皆令人死，奈志迷偏见者不回也。即此一证，老年之人，心有所动，而相火衰不能翕然随之，虽有所梦而无所遗，由此可知震亨用黄柏一味，少佐冰片，名清心丸，独泻相火，而治中年相火盛，梦遗心悸者，屡用屡效也。<br />
<br />
　　天王补心丹 治心血不足，神志不宁，津液枯竭，健忘怔忡，大便不利，口舌生疮等证。<br />
<br />
　　人参 酸枣仁 当归 生地黄 麦冬 天冬 柏子仁 远志 五味子 丹参 元参白茯苓 桔梗上为末，炼蜜丸如椒目大，白汤下。<br />
<br />
　　【集注】柯琴曰：心者主火，而所以主之者神也，火盛则神困。心藏神，补神者必补其心；补心者必清其火，而神始安。补心丹故用生地黄为君，取其下足少阴以滋水，主水盛可以伏火，此非补心之阳，乃补心之神耳。凡果核之有仁，犹心之有神也，清气无如柏子仁，补血无如酸枣仁，以其神存耳。参、苓之甘，以补心气；五味之酸，以收心气；二冬之寒，以清气分之火，心气和而神自归矣。当归之甘，以补心血；丹参之寒，以生心血；元参之咸，以清血中之火，血足而神自藏矣。更加桔梗为舟楫，远志为向导，和诸药，入心而安神明。以此养生，则百体从令，何有健忘怔忡、津液干涸、舌上生疮、大便不利之虞哉？酸枣仁汤 治虚劳，虚烦不得眠。<br />
<br />
　　酸枣仁（二升） 甘草（一两） 知母（二两） 白茯苓（二两） 川芎（二两）<br />
<br />
　　上五味，以水八升，煮枣仁得六升，内药煮取三升，分温三服。<br />
<br />
　　【集注】罗谦甫曰：经云，肝藏魂，人卧则血归于肝。又曰：肝者，罢极之本。又曰：阳气者，烦劳则张。罢极必伤肝，烦劳则精绝。肝伤精绝，则虚劳虚烦不得卧明矣。枣仁酸平，应少阳木化而治肝，极者宜收宜补，用酸枣仁至二升，以生心血、养肝血，所谓以酸收之，以酸补之是也。顾肝郁欲散，散以川芎之辛散，使辅枣仁通肝调荣，又所谓以辛补之也。肝急欲缓，缓以甘草之甘缓，使防川芎疏泄过急，此所谓以土葆之也。然终恐劳极则火发，伤阴阳旺，阳分不行于阴，而仍不得眠，故佐知母崇阴水以制火，茯苓利阳水以平阴，将水壮而魂自宁，火清而神且静矣。此治虚劳肝极之神方也。<br />
<br />
　　朱砂安神丸 治心神昏乱，惊悸怔忡，寤寐不安。<br />
<br />
　　朱砂（另研） 黄连（各半两） 当归（二钱） 生地黄（三钱） 甘草（三钱）<br />
<br />
　　上为细末，酒泡蒸饼，丸如麻子大，朱砂为衣。每服三十九，卧时津液下。<br />
<br />
　　【集注】叶仲坚曰：经云：神气舍心，精神毕具。又曰：心者生之本，神之舍也。且心为君主之官，主不明，则精气乱；神太劳，则魂魄散，所以寤寐不安，淫邪发梦。轻则惊悸怔忡，重则痴妄癫狂也。朱砂具光明之体，色赤通心，重能镇怯，寒能胜热，甘以生津，抑阴火之浮游，以养上焦之元气，为安神之第一品。心若热，配黄连之苦寒，泻心热也，更佐甘草之甘以泻之。心主血，用当归之甘温，归心血也，更佐地黄之寒以补之。心血足则肝得所藏，而魂自安，心热解则肺得其职，而魄自宁也。<br />
<br />
　　卷二<br />
<br />
　　删补名医方论（二）<br />
<br />
　　补中益气汤 治阴虚内热，头痛口渴，表热自汗，不任风寒，脉洪大，心烦不安，四肢困倦，懒于言语，无气以动，动则气高而喘。<br />
<br />
　　黄 人参 云术 炙甘草 陈皮 当归 升麻 柴胡上八味，加生姜三片，大枣二枚，水煎，温服。<br />
<br />
　　【集注】柯琴曰：仲景有建中、理中二法。风木内干中气，用甘草、饴、枣，培土以御木；姜、桂、芍药，平木而驱风，故名曰建中。寒水内凝于中气，用参、术、甘草，补土以制水，佐干姜而生土以御寒，故名曰理中。至若劳倦形衰，气少阴虚而生内热者，表证颇同外感，惟李杲知其为劳倦伤脾，谷气不胜阳气，下陷阴中而发热，制补中益气之法，谓风寒外伤其形，为有余；脾胃内伤其气，为不足。遵《内经》“劳者温之，损者益之”之义，大忌苦寒之药，选用甘温之品升其阳，以达阳春升生之令。凡脾胃一虚，肺气先绝，故用黄 护皮毛而闭腠理，不令自汗。元气不足，懒言、气喘，人参以补之。炙甘草之甘，以泻心火而除烦，补脾胃而生气。此三味，除烦热之圣药也，佐白术以健脾，当归以和血。气乱于胸，清浊相干，用陈皮以理之，且以散诸甘药之滞。胃中清气下陷，用升麻、柴胡气之轻而味之薄者，引胃气以上腾，复其本位，便能升浮，以行生长之令矣。<br />
<br />
　　补中之剂，得发表之品而中自安；益气之剂，赖清气之品而气益培，此用药有相须之妙。是方也，用以补脾，使地道卑而上行，亦可以补心、肺，损其肺者，益其气，损其心者，调其营卫也。亦可以补肝木，郁则达之也。惟不宜于肾，阴虚于下者不宜升，阳虚于下者更不宜升也。凡李杲治脾胃方，俱是益气，去当归、白术，加苍术、木香便是调中，加麦冬、五味辈，便是清暑。此正是医不执方，亦是医必有方。<br />

                    <br>
                        <br />
　　赵献可曰：后天脾土，非得先天之气不行，此气因劳而下陷于太阴，清气不升，浊气不降，故用升、柴以佐参、 ，是方所以补益后天中之先天也。凡脾胃不足，喜甘而恶苦，喜补而恶攻，喜温而恶寒，喜通而恶滞，喜升而恶降，喜燥而恶湿，此方得之矣。<br />
<br />
　　陆丽京曰：此为清阳下陷者言之，非为下虚而清阳不升者言之也。倘人之两尺虚微者，或者肾中水竭，或者命门火衰，若再一升提，则如大木将摇而拨其本也。<br />
<br />
　　升阳益胃汤 治脾胃虚，怠惰嗜卧，四肢不收。时值秋燥令行，湿热方退，体重节痛，口干舌燥，饮食无味，大便不调，小便频数，食不消，兼见肺病，洒淅恶寒，惨惨不乐，面色不和。<br />
<br />
　　羌活 独活 防风 柴胡 人参 白术 茯苓 甘草 黄 白芍 半夏 黄连 泽泻 陈皮水煎服。<br />
<br />
　　【集注】吴琨曰：脾土虚弱不能制湿，故体重节痛；不能运化精微，故口干无味；中气既弱，传化失宜，故大便不调，小便频数也。洒淅恶寒，肺弱表虚也。面色不乐，阳气不伸也。是方半夏、白术能燥湿，茯苓、泽泻渗之，二活，防风、柴胡能升举清阳之气，黄连疗湿热，陈皮平胃气，参、 、甘草以益胃，白芍酸收用以和营，而协羌活、柴胡辛散之性，盖古人用辛散必用酸收，所以防其竣厉，犹兵家之节制也。<br />
<br />
　　【按】人参属补，不知君于枳、朴中，即为补中泻也。羌、防辈为散，不知佐于参、中，即为补中升也。近世之医，一见羌、防辈，即曰：发散不可轻用。亦不审佐于何药之中，皆因读书未明，不知造化别有妙理耳。<br />
<br />
　　升阳散火汤 治脾阴血虚，胃阳气弱，春寒不去，及过食冷物，抑遏少阳清气，郁于脾土之中，四肢发困热、肌热，筋骨间热、表热如火燎于肌肤，扪之烙手，并宜服之。<br />
<br />
　　升麻 葛根 独活 羌活 白芍 人参（以上各五钱） 甘草（炙，三钱） 柴胡（三钱）<br />
<br />
　　防风（二钱） 甘草（生，二钱）<br />
<br />
　　上 咀，如麻豆大。每服秤五钱，水二盏，煎一盏，去滓，大温服，无时，忌寒凉之物。<br />
<br />
　　【集注】吴琨曰：经云：少火生气。大非此火不能生物，人非此火不能有生，扬之则光，遏之则灭。今为春寒不去，遏郁阳气，饮食冷物，填塞至阴，以致升生之气几于息矣。<br />
<br />
　　故用升麻、柴胡、羌活、独活、葛根，皆辛温风药，以鼓动少阳生气。清阳既出上窍，则浊阴自归下窍，而食物传化，自无抑遏之患。芍药 味酸，能泻土中之木。人参味甘，能补中州之气。生甘草能泻郁火于脾，从而炙之，则健脾胃而和中矣。李杲圣于脾胃者，其治之也，必主于升阳。俗医知降而不知升，是扑其少火也，安望其卫生耶！若气不虚，本方除人参、独活加葱白，名火郁汤，治同。<br />
<br />
　　补脾胃泻阴火升阳汤 治饮食伤胃，劳倦伤脾，脾胃一虚，阳气下陷，阴火乘之，时值夏令，当从此治。<br />
<br />
　　黄 苍术（泔浸，炒） 甘草（炙） 羌活（一两）<br />
<br />
　　升麻（八钱） 柴胡（两半） 黄连（酒炒，五钱） 黄芩（炒） 人参（七钱） 石膏（少许，长夏微用，过时去之）<br />
<br />
　　每服五钱，姜、枣煎服。<br />
<br />
　　【集注】汪昂曰：李杲云：脾胃一伤，阳气日损，脾胃之清气下陷，浊阴之火得以上乘，是有秋冬而无春夏也。惟以气味薄之风药，升发阳气，佐以苦寒之品，泻阴中火，则阴不病阳气伸矣。是方参、 、术、草，以补脾胃也。佐羌活、升、柴，以助阳升；佐石膏、芩、连，以泻阴火。假令不能食而瘦，乃本病也。右关脉缓弱，乃本脉也。或本脉兼见弦脉，本证兼见四肢满、闭、淋、溲便难、转筋一二证，此肝之脾胃病也，当加风药以泻肝木。脉兼见洪大，证兼见肌热、烦热、面赤一二证，此心之脾胃病也，当加泻心火之药。脉兼见浮涩，证兼见短气、气上喘咳、痰盛、皮涩一二证，此肺之脾胃病也，当加泻肺及补气之药。脉兼见沉细，证兼见善欠、善恐一二证，此肾之脾胃病也，当加泻肾水及泻阴火之药。所以言此者，欲人知百病皆从脾胃而生，处方者当从此法加时令药也。<br />
<br />
　　清暑益气汤 长夏湿热蒸炎，四肢困倦，精神减少，身热气高，烦心便黄，渴而自汗，脉虚者，此方主之。<br />
<br />
　　人参 黄 甘草 白术 神曲 五味子 青皮 升麻 干葛 麦冬 黄柏 泽泻广橘皮 苍术（钱半） 当归姜三片，枣二枚，去核，水煎服。<br />
<br />
　　【集注】吴琨曰：暑令行于夏至，长夏则兼湿令矣。此方兼而治之。炎暑则表气易泄，兼湿则中气不固。黄 所以实表，白术、神曲、甘草所以调中，酷暑横流，肺金受病，人参、五味、麦冬，所以补肺、敛肺、清肺，经所谓扶其所不胜也，火盛则水衰，故以黄柏、泽泻，滋其化源。津液亡则口渴，故以当归、干葛，生其胃液。清气不升，升麻可升；浊气不降，二皮可理。苍术之用，为兼长夏之湿也。<br />
<br />
　　程应旄曰：人知清暑，我兼益气，以暑伤气也。益气不独金能敌火，凡气之上腾而为津、为液者，回下即为肾中之水。水气足，火淫自却也。<br />
<br />
　　清燥汤 治痿厥之病，腰以下痿软不能动，行走不正，两足欹侧。<br />
<br />
　　黄连 黄柏（酒炒） 柴胡（以上各一分） 麦冬当归身 生地 猪苓 炙甘草 神曲（以上各二分） 人参 白茯苓 升麻（以上各三分） 橘皮白术 泽泻（以上各五分） 苍术（一钱） 黄 （一钱五分） 五味子（九枚）<br />
<br />
　　上 咀，如麻豆大，水二盏半，煎一盏，去滓，空心温服。<br />
<br />
　　【注】清暑益气汤与此方均治湿暑之剂。清暑益气汤，治暑盛于湿，暑伤气，所以四肢困倦，精神减少，烦渴身热，自汗脉虚，故以补气为主，清暑为兼，少佐去湿之品，从令气也。此方治湿盛于暑，湿伤形，所以李杲曰：六、七月之间，湿令大行，子能令母实，湿助热旺而刑燥金，绝其寒水生化之源，源绝则肾亏，痿厥之病作矣。故以清暑变为清燥，佐泻热利湿之药，从邪气也。是方即清暑益气汤去葛根者，以无暑外侵之肌热也。<br />
<br />
　　加二苓者，专去湿也。加黄连、生地，专泻热也。二苓佐二术，利水燥湿之力倍。连、地佐黄柏，救金生水之功多。中气益，则阴火熄而肺清矣。湿热除，则燥金肃而水生矣。肺清水生，则湿热痿厥之病，未有不愈者也。但此方药味，性偏渗泻，若施之于冬春，水竭髓枯骨痿，或非湿热为病者，反劫津液，其病愈甚，则为谬治矣。<br />
<br />
　　白术附子汤 治寒中腹胀满，作涎作清涕；或多尿足下痛，不能任身履地，骨乏无力，喜睡，两丸多冷，时作阴阴而痛，或妄见鬼状，梦亡人，腰背、肿眼、腰脊皆痛。<br />
<br />
　　白术 附子（炮，去皮脐） 苍术 陈皮 浓朴（姜制） 半夏（汤洗） 茯苓 猪苓（去皮，半两） 泽泻 肉桂（四钱）<br />
<br />
　　上锉如麻豆大，每服半两，水三盏，姜三片，同煎至一盏，去滓，食前温服。量虚实加减多少。<br />
<br />
　　【注】李果云：脾胃之证，有热中，有寒中。热中者，是火乘土位之病，则当上举清阳，下消阴火，故用补中益气，泻阴火升阳等汤。寒中者，水反侮土之病，则当下伐水邪，中燥脾湿，故用二苓、术、泽、苍、陈、朴、复，更用桂、附，壮阳胜寒，流通血脉，寒中之病自可愈也。<br />
<br />
　　【按】李杲制此方，施之于脾胃寒湿内盛，胀满多尿，涎涕外盛，足软，腰脊丸痛，而气不虚者宜矣。若其人中气已虚，内外寒湿又盛，水来侮土者，总不若理中汤加附子、苍术，茯苓为愈也。<br />
<br />
　　葛花解醒汤 治酒客病。<br />
<br />
　　莲花青皮（去穣，三分） 木香（五分） 橘皮（去白白） 茯苓 人参 猪苓（以上各钱五分）<br />
<br />
　　神曲（炒） 泽泻 干姜 白术（以上各二钱） 白豆蔻仁 葛花 砂仁（以上各五钱）<br />
<br />
　　上为细末，和均，每服三钱，白汤调下。<br />
<br />
　　但得微汗，酒病去矣。不可恃此过饮，频服取汗，损人天年。<br />
<br />
　　【注】酒为水谷精液所化，体湿性热，少饮则能调和气血，流畅阴阳，内助中气，捍御外邪。若过饮无度，轻则伤人脾胃，重则损人神气。所以酒困之人，昏晕烦乱，干呕恶心，饮食即吐，百体酸软，身热头疼，嘈杂吞酸，胸隔痞塞，口燥舌干，手足颤摇，心神恍惚，不思饮食，小便混浊，大便溏泻，此皆湿热伤形与气也。<br />
<br />
　　【按】李杲曰：酒病者，往往以大热、大寒下之者，是无形元气受病，反下有形阴血，乖误甚矣。大热则伤阴，大寒则伤胃，元气消亡，七神无根据，折人寿命，不然则虚损之病成矣。故制此方，君葛花，佐以辛香之品；用神曲，佐以快气之品；用苓泽，佐以甘温之品。服后取汗，是谓外解肌肉，内清阳明令上下、内外，分消其患，使胃中秽为芳变浊为清化，泰然和矣。<br />
<br />
　　平胃散 治湿淫于内，脾胃不能克制，有积饮、痞膈、中满者。<br />
<br />
　　苍术（米泔浸七日，五斤） 陈皮（去白） 浓朴（姜汁炒，各三斤） 甘草（炙，三十两）<br />
<br />
　　上为末，每服二钱，姜汤下，日三服。或水煎，每服五钱。<br />
<br />
　　【集注】柯琴曰：《内经》以土运太过曰敦阜，其病腹满；不及曰卑监，其病留满痞塞。张仲景制三承气汤，调胃土之敦阜。李杲制平胃散，平胃上之卑监。培其卑者，而使之平，非削平之谓。犹温胆汤用凉剂，温缓而使之和，非用温之谓，后之注《本草》者曰：敦阜之土，宜苍术以平之；卑监之土，宜白术以培之。若以湿土为敦阜，将以燥土为卑监耶？不审敦阜属燥，卑监属湿之义，因不知平胃之理矣。二术苦甘，皆燥湿健脾之用，脾燥则不滞，所以能健运而得其平。第二术白者柔而缓，苍者猛而悍，此取其长于发汗，迅于除湿，故以苍术为君耳。不得以白补、赤泻之说，为二术拘也。浓朴色赤苦温，能助少火以生气，故以为佐。湿因于气之不行，气行则愈，故更以陈皮佐之。甘先入脾，脾得补而健运，故以炙甘草为使。名曰平胃，实调脾承气之剂，与张洁古取《金匮》之枳术汤以为丸，枳实之峻重于浓朴，且无甘草以和之，虽倍白术，而消伐过于此方，昧者以术为补而久服之，不思枳实峻削而不宜多服也。<br />
<br />
　　枳术丸 治胃虚湿热，饮食壅滞，心下痞闷。<br />
<br />
　　白术（土蒸，二两） 枳实（麸炒，一两）<br />
<br />
　　上为细末，荷叶煨陈米饭为丸，如椒目大，白汤下。<br />
<br />
　　【集注】李杲曰：白术苦甘温，其苦味除胃中之湿热，其甘温补脾家之元气。多于枳实一倍。枳实味苦温，泄心下痞闷，消胃中所伤。此药下胃所伤不能即去，须一二时许，食乃消化。先补虚，而后化所伤，则不峻厉矣。荷叶状如仰盂，于卦为震，正少阳甲胆之气，饮食入胃，营气上行，即此气也，取之以生胃气。更以煨饭和药，与术协力，滋养谷气而补脾胃，其利大矣。若用峻厉之药下之，传变诸证，不可胜数。<br />
<br />
　　资生丸 治妇人妊娠三月，脾虚呕吐，或胎滑不固。兼丈夫调中养胃，饥能使饱，饱能使饥，神妙难述。<br />
<br />
　　人参（三两） 茯苓（二两） 云术（二两） 山药（二两） 薏苡仁（两半）<br />
<br />
　　莲肉（二两） 芡实（两半） 甘草（一两） 陈皮（二两） 麦 （二两） 神曲（二两） 白豆蔻（八钱） 桔梗（一两） 藿香（一两） 川黄连（四钱）<br />
<br />
　　砂仁（两半） 白扁豆（两半） 山楂（两半）<br />
<br />
　　上十八味，为细末，炼蜜丸，弹子大，每服二丸，米饮下。<br />
<br />
　　【集注】罗谦甫曰：此方始于缪仲醇，以治妊娠脾虚及胎滑。盖胎资始于足少阴，资生于足阳明。故阳明为胎生之本，一有不足，则元气不足以养胎，又不足以自养，故当三月正阳明养胎之候，而见呕逆。又其甚者，或三月、或五月而堕，此皆阳明气虚不能固耳。<br />
<br />
　　古方安胎，类用芎、归，不知此正不免于滑。是方以参、术、茯、草、莲、芡、山药、扁豆、薏苡之甘平，以补脾元；陈皮、曲、柏、砂、藿、桔之香辛，以调胃气，其有湿热，以黄连清之、燥之。既无参苓白术散之补滞，又无香砂枳术丸之燥消，能补能运，臻于至和。<br />
<br />
　　于以固胎，永无滑堕。丈夫服之，调中养胃。名之资生，信不虚矣。<br />
<br />
　　六味地黄丸 治肾精不足，虚火炎上，腰膝痿软，骨热酸痛，足跟痛，小便淋秘或不禁，遗精梦泄，水泛为痰，自汗、盗汗，亡血消渴，头目眩运，耳聋齿摇，尺脉虚大者。<br />
<br />
　　熟地黄（八两） 山茱萸（四两） 白茯苓（三两）<br />
<br />
　　干山药（四两） 牡丹皮（三两） 泽泻（三两）<br />
<br />
　　上为末，炼蜜丸，如桐子大，空心淡盐汤下。<br />
<br />
　　【集注】柯琴曰：肾虚不能藏精，坎宫之火无所附而妄行，下无以奉肝木升生之令，上绝其肺金生化之源。地黄禀甘寒之性，制熟则味浓，是精不足者补之以味也，用以大滋肾阴，填精补髓，壮水之主。以泽泻为使，世或恶其泻肾而去之，不知一阴一阳者，天地之道；一开一阖者，动静之机。精者属癸，阴水也，静而不走，为肾之体；尿者属壬，阳水也，动而不居，为肾之用。是以肾主五液，若阴水不守，则真水不足，阳水不流，则邪水泛行。故君地黄以密封蛰之本，即佐泽泻以疏水道之滞也。然肾虚不补其母，不导其上源，亦无以固封蛰之用。山药凉补，以培癸水之上源，茯苓淡渗，以导壬水之上源。加以茱萸之酸温，借以收少阳之火，以滋厥阴之液。丹皮辛寒，以清少阴之火，还以奉少阳之气也，滋化源，奉生气，天癸居其所矣。壮水制火，特其一端耳。<br />
<br />
　　【按】五行皆一，惟火有二，君火、相火也。君火为心经之火，君主一身之火也。相火为肾中之火，宣布一身之火也。使君火无相火，则不能宣布诸火，以奉生身之本，相火无君火，则不能君主诸火，以制其妄行之灾，故李杲立“内伤劳倦，火乘土位”之论，以心火有余，用升阳气、泻阴火朱砂安神等药，而未及心火之不足者，以前人已有归脾、养心等方也。震亨立阳常有余，阴常不足之论，以肾火有余，用补阴、补天等药，而未及肾火之不足者，以前人己有肾气、桂附地黄汤丸也，根据本方加附子、肉桂，名桂附地黄丸，治两尺脉弱，相火不足，虚羸少气，王冰所谓“益火之原，以消阴翳”者是也。加黄柏、知母，名知柏地黄丸，治两尺脉旺，阴虚火动，午热骨痿，王冰所谓“壮水之主，以制阳光”者是也。经云：阴平阳秘，精神乃治。若阴阳偏胜，则疾病丛生。夫肾取象乎坎，阳藏于阴之藏也。不独阴盛阳衰，阳畏其阴而不敢附，即阴衰阳盛，阴难藏阳亦无可根据，虽同为火不归原，而其为病则异也。故于肾药中加桂、附，壮阳胜阴，使阳无所畏，而自归原矣。加知柏补阴秘阳，使阳有所贮，而自归藏矣。世人但知以桂、附引火归原，不知以知、柏平阴秘阳，举世皆蒙其误，故震汉特立补阴之论，以辟以火济火之非。而未达其旨者，从而诽之，良可叹也。<br />

                    <br>
                        <br />
　　八味地黄丸 治命门火衰，不能生土，以致脾胃虚寒，饮食少思，大便不实，或下元衰惫，脐腹疼痛，夜多漩尿等证。<br />
<br />
　　熟地黄（九蒸为度，捣膏，八两） 干山药（四两）<br />
<br />
　　山萸肉（四两） 白茯苓 丹皮 泽泻（各三两） 肉桂 附子（各一两）<br />
<br />
　　上八味为末，炼蜜丸如桐子大，酒下十五丸，日再服。<br />
<br />
　　【集注】赵献可曰：君子观象于坎，而知肾中具水火之用。今人入房而阳易举者，阴虚火动也；阳事先痿者，命门火衰也。真水竭则隆冬不寒，真火熄则盛夏不热。是方也，熟地、山药、泽泻、丹皮、茯苓、山萸皆濡润之品，所以能壮水之主；肉桂、附子辛润之物，能于水中补火，所以能益火之原。水火得其养，则肾气复矣。<br />
<br />
　　喻昌曰：《金匮》用八味丸，治香港脚上入少腹不仁者。香港脚即阴气，少腹不仁即攻心之渐，故用之以驱逐阴邪也。其虚劳腰痛，少腹拘急，小便不利，则因过劳其肾，阴气逆于少腹，阻遏膀胱之气化，小便不能通利，故用之温养下焦，以收肾气也。其短气有微饮者，饮，亦阴类，阴其胸中之阳，自致短气，故用之引饮下出，以安胸中也。消渴病，饮水一斗，小便亦一斗，此肾气不能摄水，小便恣出，源泉有立竭之势，故急用以逆折其水也。夫肾水下趋之消证，肾气不上升之渴证，非用是以蛰护封藏，蒸动水气，舍此曷从治哉！后人谓八味丸为治消渴之圣药，得其旨矣。<br />
<br />
　　柯琴曰：命门之火，乃水中之阳。夫水体本静，而川流不息者，气之动、火之用也，非指有形者言也，然火少则生气，火壮则食气，故火不可亢，亦不可衰。所云火生土者，即肾家之少火游行其问，以息相吹耳。若命门火衰，少火几于熄矣。欲暖脾胃之阳，必先温命门之火，此肾气丸纳桂、附于滋阴剂中十倍之一，意不在补火，而在微微生火，即生肾气也。故不曰温肾，而名肾气，斯知肾以气为主，肾得气而土自生也。且形不足者，温之以气，则脾胃因虚寒而致病者固痊，即虚火不归其原者，亦纳之而归封蛰之本矣。崔氏加减八味丸，以五味之酸收，易附子之辛热，肾虚而不寒者宜之也。《千金方》于八味外，更加元参之咸寒，以助熟地而滋肾；加芍药之酸寒，助丹皮以滋肝。总之为桂附加锁钥耳。以之壮水则有余，以之益火恐不足也。《济生方》加牛膝、车前以治水肿，倍茯苓以辅地黄、山药、茱萸，与泽、丹、车、牛等列，随证加减，允为得法。益阴肾气丸于六味外加当归、五味、柴胡，以治目暗不见，化裁愈妙矣。<br />
<br />
　　资生肾气丸 治肾虚脾弱，腰重脚肿，小便不利，腹胀喘急。痰盛，已成鼓证，其效如神。<br />
<br />
　　熟地黄（四两） 白茯苓（三两） 牡丹皮（一两）<br />
<br />
　　泽泻（一两） 干山药（一两） 车前子（一两） 山茱萸（一两） 牛膝（一两） 肉桂（一两） 附子（五钱）<br />
<br />
　　上十味，蜜和丸，每服八十九，空心米饮下。<br />
<br />
　　【集注】李中梓曰：经云：诸湿肿满，皆属于脾。又云：其本在肾，其末在肺，皆聚水也。又曰：肾者主水，胃之关也，关门不利，故聚水而从其类也。肿胀之病，诸经虽有，无不由于脾、肺、肾者，盖脾主营运，肺主气化，肾主五液。凡五气所化之液，悉属于肾；五液所行之气，悉属于肺；转输二脏，以制水生金者，悉属于脾。故肿胀不外此三经也。然其治法，有内、外、上、下、虚、实，不可不辨也。在外则肿，越婢汤、小青龙汤证也。在内则胀，十枣丸、神 丸证也。在上则喘，葶苈大枣汤、防己椒目葶苈大黄丸证也。在下则小便闭，沉香琥珀丸、疏凿饮子证也。此皆治实之法，若夫虚者，实脾饮此方证也。<br />
<br />
　　张介宾曰：地黄、山药、丹皮，以养阴中之真水。山萸、桂、附，以化阴中之真气。<br />
<br />
　　茯苓、泽泻、车前、牛膝，以利阴中之滞。能使气化于精，即所以治肺也；补火生土，即所以治脾也；壮水利窍，即所以治肾也。补而不滞，利而不伐，治虚水方，更无有出其右者。然当因此扩充，随证加减。若其人因大病之后，脾气大虚而病水胀者，服此虽无所碍，终不见效，每熟计之，脾气大伤，诚非肾药之所能治。专用理中汤一两，加茯苓一两。命火衰者，加附子；两足冷者，加肉桂；腹胀甚者，加浓朴。三大剂而足胫渐消，十余剂而腹胀退。凡治中年之后脾肾虚寒者，悉用此法。盖气虚者，不可复行气，肾虚者，不可专利水。温补即所以化气，塞因塞用之妙，顾在用之者何如耳。古法治肿，不用补剂，而用去水等药，微则分利，甚则推逐。如五苓散、五淋散、五皮散、导水茯苓汤之类，皆所以利水也，如舟车神 丸、浚川散、禹攻散、十枣汤之类，皆所以逐水也。但察其果系实邪，则此等治法，仍不可废也。<br />
<br />
　　大补阴丸治阴亏火旺，肺痿咳血，骨蒸盗汗，虚劳之证。<br />
<br />
　　黄柏（盐酒炒） 知母（盐水炒，各四两） 熟地（酒蒸） 败龟版（酥炙，各六两）<br />
<br />
　　猪脊髓和炼蜜为小丸，日干。每服三钱，淡盐汤下。<br />
<br />
　　【注】朱震亨云：阴常不足，阳常有余，宜常养其阴，阴与阳齐，则水能制火，斯无病矣。今时之人，过欲者多，精血既亏，相火必旺，真阴愈竭，孤阳妄行，而劳瘵、潮热、盗汗、骨蒸、咳嗽、咯血、吐血等证悉作。所以世人火旺致此病者，十居八九，火衰成此疾者，百无二三。震亨发明先圣千载未发之旨，其功伟哉！是方能骤补真阴，承制相火，较之六味功效尤捷。盖因此时以六味补水，水不能遽生；以生脉保金，金不免犹燥，惟急以黄柏之苦以坚肾，则能制龙家之火；继以知母之清以凉肺，则能全破伤之金。若罔顾其本，即使病去犹恐复来，故又以熟地、龟版大补其阴，是谓培其本、清其源矣。虽有是证，若食少便清，则为胃虚，不可轻用。<br />
<br />
　　封髓丹 治梦遗、失精及与鬼交。<br />
<br />
　　黄柏 砂仁 甘草上蜜为丸，每服三钱。<br />
<br />
　　【集注】赵羽皇曰：经云：肾者主水，受五脏六腑之精而藏之。又曰：肾者，主蛰，封藏之本，精之处也。盖肾为坚脏，多虚少实，因肝木为子，偏喜疏泄母气，厥阴之火一动，精即随之外溢。况肝又藏魂，神魂不摄，宜其夜卧鬼交精泄之证作矣。封髓丹为固精之要药，方用黄柏为君，以其味性苦寒，又能坚肾。肾职得坚，则阴水不虞其泛溢；寒能清肃，则龙火不至于奋扬。水火交摄，精有不安其位者乎？佐以甘草，以甘能缓急，泻诸火与肝火之内扰，且能使水土合为一家，以妙封藏之固。若缩砂者，以其味辛性温，善能入肾，肾之所恶在燥，而润之者惟辛，缩砂通三焦达津液，能内五脏六腑之精而归于肾，肾家之气内，肾中之髓自藏矣。此有取于封髓之意也。<br />
<br />
　　汪昂曰：此方加天冬、地黄、人参，名三才封髓丹。用天冬补肺以生水，地黄补肾以益精，用人参补脾，从饮食中化生水精也。以药有天、地、人之名，而补亦在上、下、中之分，使天地位育参赞居中，故曰三才也。喻昌曰：加黄柏以入肾滋阴，砂仁以入脾行滞，甘草以少变天冬、黄柏之苦，俾合人参创建中气，以伸参两之权，殊非好为增益成方之比也。<br />
<br />
　　虎潜丸 治肾阴不足，筋骨痿软，不能步履。<br />
<br />
　　龟版 黄柏（各四两） 知母 熟地（各二两）<br />
<br />
　　牛膝（三两五钱） 芍药（一两五钱） 锁阳（一两） 虎骨（一两） 当归（一两） 陈皮（七钱五分）<br />
<br />
　　上为末，煮羯羊肉，捣为丸，桐子大，淡盐汤下。<br />
<br />
　　【集注】王又原曰：肾为作强之官，有精血以为之强也。若肾虚精枯，而血必随之，精血交败，湿热风毒遂乘而袭焉。此不能步履、腰酸筋缩之证作矣。且肾兼水火，火胜烁阴，湿热相搏，筋骨不用宜也。方用黄柏清阴中之火，燥骨间之湿，且苦能坚肾，为治痿要药，故以为君。虎骨去风毒。健筋骨为臣。因高源之水不下，母虚而子亦虚，肝藏之血不归，子病而母愈病，故用知母清肺原，归芍养肝血，使归于肾。龟禀天地之阴独浓，茹而不吐，使之坐镇北方。更以熟地、牛膝、锁阳、羊肉群队补水之品，使精血交补。若陈皮者，疏血行气。兹又有气化血行之妙，其为筋骨壮盛，有力如虎也必矣。《道经》云：虎向水中生，以斯为潜之义焉夫！是以名之曰：虎潜丸叶仲坚曰：痿原虽分五脏，然其本在肾，其标在肺。《内经》云：五脏因肺热叶焦，发为痿 。又曰：阳气内伐，水不胜火，则骨痿髓虚，故足不任身。骨痿者生于大热也，若视为虚寒而投以桂、附，多致不救。是方以虎名者，虎于兽中禀金气之至刚，风生一啸，特为肺金取象焉。其潜之云者，金从水养，母隐子胎，故生金者必丽水，意在纳气归肾也。<br />
<br />
　　龟应北方之象，禀阴最浓，首常向腹，善通任脉，能大补真阴，深得夫潜之意者。黄柏味浓，为阴中之阴，专补肾膀之阴不足，能使足膝中气力涌出，故痿家必用二者为君，一以固本，一以治标，恐奇之不去，则偶之也。<br />
<br />
　　熟地填少阴之精，用以佐龟版、知母清太阴之气；用以佐黄柏、牛膝入肝舒筋。归、芍佐之，肝血有归；陈皮疏之，气血以流，骨正筋柔矣。又虑热则生风，逗留关节，用虎骨所以驱之；纯阴无阳不能发生，佐锁阳以温之。羊肉为丸，补之以味。淡盐汤下，急于入肾。斯皆潜之为义。<br />
<br />
　　滋肾丸（又名通关丸） 治热在下焦，小便癃闭，而口不渴者。<br />
<br />
　　黄柏（酒炒，二两） 知母（酒浸，炒，二两） 肉桂（一钱）<br />
<br />
　　上为细末，熟水丸，桐子大，每服五十丸，空心下。<br />
<br />
　　【集注】李杲曰：小便者，足太阳膀胱所主，生于肺金。肺中伏热，水不能生，是绝小便之源也；渴而小便不通者，肺气不得降是也。故用清燥金之正化气薄淡渗之药，泻火而清肺，滋水之化源也。若热在下焦而不渴，是绝其流而尿不泄也。须用气味俱浓，阴中之阴药治之。《素问》云：无阳则阴无以生，无阴则阳无以化。又云：膀肮者，州都之官，津液藏焉，气化则能出矣。无液癃秘，是无阴则阳元以化也。须用知、柏大苦寒之剂，桂一钱为引，服之须臾，前阴若刀刺火烧，尿如涌泉而愈。此证一在上焦气分而渴，一在下焦血分而不渴。两者之殊，至易辨耳。<br />
<br />
　　柯琴曰：水为肾之体，火为肾之用。人知肾中有水，始能制火，不知肾中有火，始能致水耳。盖天一生水，一者，阳气也，即火也，气为水母，阳为阴根，必火有所归，斯水有所主。故反佐以桂之甘温，引知、柏入肾而奏其效。此相须之殷，亦相制之理也。<br />
<br />
　　琼玉青 治虚劳干咳。<br />
<br />
　　生地黄（四斤） 白茯苓（十三两） 白蜜（二斤） 人参（六两）<br />
<br />
　　上以地黄汁同蜜熬沸，用绢滤过，将参、茯为细末，入前汁和匀，以瓷瓶用绵纸十数层，加箬叶封瓶口，入砂锅内，以长流水没瓶颈，桑柴火煮，三昼夜取出，换纸扎口，以蜡封固，悬井中，一日取起，仍煮半日，汤调服。<br />
<br />
　　【集注】李中梓曰：干咳者，有声无痰，火来乘金，金极而鸣也。此本元之病，非渐渍难以成功；若误用苦寒，只伤脾土，金反无母。故丹溪以地黄为君，令水盛则火自息。<br />
<br />
　　又损其肺者益其气，故用人参以鼓生发之元。虚则补其母，故用茯苓以培万物之本。白蜜为百花之精，味甘归脾，性润悦肺，且缓燥急之火。四者皆温良和浓之品，诚堪宝重。郭机曰：起吾沉瘵，珍赛琼瑶。故有琼玉之名。<br />
<br />
　　龟鹿二仙胶 大补精髓，益气养神。<br />
<br />
　　鹿角（血者，十斤） 龟版（自败者，五斤） 枸杞子（甘州者，三十两） 人参（十五两）<br />
<br />
　　上用铅坛，如法熬胶，初服酒化一钱五分，渐加至三钱，空心下。<br />
<br />
　　【集注】李中梓曰：人有三奇，精、气、神，生生之本也。精伤无以生气，气伤无以生神。精不足者，补之以味，鹿得天地之阳气最全，善通督脉，足于精者，故能多淫而寿；龟得天地之阴气最具，善通任脉，足于气者，故能伏息而寿。二物气血之属，味最纯浓，又得造化之无微，异类有情，竹破竹补之法也。人参益气，枸杞生精，佐龟、鹿补阴补阳，无偏胜之忧；入气入血，有和平之美。由是精生而气旺，气旺而神昌，庶几龟、鹿之年矣。故曰二仙。<br />
<br />
　　四神丸 治脾肾双虚，子后作泻，不思食，不化食。<br />
<br />
　　肉果（二两） 补骨脂（炒，四两） 五味子（二两） 吴茱萸（炮，二两）<br />
<br />
　　上为末，红枣四十九枚，生姜四两、切，水煮，枣熟去姜，取枣肉捣，和药丸，桐子大。空心盐汤下。<br />
<br />
　　二神丸 去茱萸、五味。<br />
<br />
　　五味子散 去肉果、补骨脂。<br />
<br />
　　【集注】柯琴曰：泻利为腹疾，而腹为三阴之都会，一脏不调，便能泻利。故三阴下利，仲景各为立方以主之：太阴有理中、四逆，厥阴有乌梅、白头翁，少阴有桃花、真武、猪苓、猪肤、四逆汤散、白通、通脉等剂，可谓曲尽病情，诸法备矣。然只为一脏立法，若三藏相关，久留不痊，如子后作泻一证，犹未之及也。夫鸡鸣至平旦，天之阴，阴中之阳也。因阳气当至而不至，虚邪得以留而不去，故作泻于黎明。其由有四：一为脾虚不能制水，一为肾虚不能行水，故二神丸君补骨脂之辛燥，补肾以行水，佐肉果之辛温，补脾以制水，丸以姜、枣，又辛甘发生诸阳也；一为命门火衰不能生土，一为少阳气虚无以发陈，故五味子散君五味子之酸温，以收坎宫耗散之火，使少火生气以培土也，佐吴茱萸之辛温，以顺肝木欲散之势，为水气开滋生之路，以奉春生也。此四者，病因虽异，而见证则同，皆水亢为害。二神丸是承制之剂，五味子散是化生之剂也。二方理不同而用则同，故可互用以助效，亦可合用以建功。合为四神丸是制生之剂也，制则生化，久泄自瘳矣。称曰四神，比理中、八味二丸较速欤！【按】命门无火，不能为中宫腐熟水谷之用，肾气不固，谁复司其闭藏之职。故木气才萌，不疏泄而亦疏泄矣。虽是木邪干土，亦实肾之侮脾也。此际当脾肾双补，固涩平肝。<br />

                    <br>
                        <br />
　　故以补骨脂温肾，肉果补脾，五味子收涩，吴茱萸泻肝。肾暖而气蒸，肝平而脾旺，关门闭而水谷腐矣。<br />
<br />
　　卷三<br />
<br />
　　删补名医方论（三）<br />
<br />
　　续命汤 治中风痱，身体不能自收，口不能言，冒昧不知痛处，或拘急不得转侧。<br />
<br />
　　麻黄 桂枝 石膏 干姜 杏仁（四十枚） 川芎 当归 人参 甘草（各三两）<br />
<br />
　　上九味，以水一斗，煮取四升，温服一升，当小汗。薄覆脊，凭几坐，汗出自愈。不汗更服。无所禁，勿当风。并治脉伏不得卧，咳逆上气，面目浮肿。<br />
<br />
　　【集注】赵良曰：痱病者，营卫气血，不养于内外，故身体不用，机关不利，精神不治。然是证有虚、有实。虚者自饮食房劳七情感之，如《内经》所谓内夺而厥，则为喑痱之类是也。实者自风寒暑湿感之。虚者不可以实治，治之则愈散其气血。今此方明言中风痱，是属营卫之实邪也，故用续命。续命乃麻黄汤之变者，加干姜以开血受寒邪，石膏以解肌受风邪，当归和血，人参益气，川芎行血散风也。其并治咳逆上气，面浮者，亦以为风寒所致也。<br />
<br />
　　三生饮 治卒中，昏不知人，口眼歪斜，半身不遂，并痰厥、气厥。<br />
<br />
　　南星（生用，一两） 川乌（去皮，生用，五钱） 附子（去皮，生用，五钱） 木香（二钱）<br />
<br />
　　上每服五钱，姜水煎；加人参一两。<br />
<br />
　　【集注】柯琴曰：风为阳邪，风中无寒，不甚伤人，惟风中挟寒，害始剧矣。寒轻而在表者，宜发汗以逐邪；寒重而入里者，非温中补虚终不可救。此取三物之大辛、大热者，且不炮不制，更佐以木香，乘其至刚、至锐之气而用之，非专以治风，兼以治寒也。然邪之所凑，其气必虚，但知勇于攻邪，若正气虚而不支，能无倒戈之患乎？必用人参两许以驾驭其邪，此薛己真知确见，立于不败之地而收万全之效者也。若在庸手，必谓补住邪气而不敢用，此谨熟阴阳，毋与众谋，岐伯所以叮咛致告耳。观其每服五钱，必四服而邪始出。今之畏事者，用乌、附分数，必制熟而后敢用，更以芩连监制之，乌能挽回如是之危证哉？古今人不相及，信然。本方去乌、附即星香散，治痰厥、气厥足矣。<br />
<br />
　　稀涎千缗汤 治风痰不下，喉中声如牵锯，或中湿肿满。<br />
<br />
　　半夏（大者，十四枚） 猪牙皂角（炙，一挺） 甘草（一钱） 白矾（二钱）<br />
<br />
　　上四味为末，用生姜自然汁少许，冲温水一盏，调末一钱，灌之，得吐痰涎，即醒。<br />
<br />
　　【集注】柯琴曰：攻邪有汗、吐、下三法，仲景于吐剂立栀子鼓、瓜蒂二方，所以导热邪之上出，逐寒邪而外散也。其有不因外感，因醇酒浓味渐积，凝结变为顽痰，一旦乘虚上塞咽喉，气不得通，忽然昏仆，目反直视，喉中声如牵锯，此为痰厥。先辈所云：怪证多属于痰者，此也。非用峻药以攻之，顽痰不能遽退，故用生姜、半夏之辛以散之，甘草之甘以涌之，白矾之涩以敛之，牙皂之勇以开之。此斩关夺门之势，惟禀气素实而暂虚者可用，壅塞稍疏，续进他药，不可多用以伤元气。如平素虚弱者，又当攻补兼施，六君子汤中加牙皂、白矾末以吐之，则庶几矣。若误作中风治之，去生便远。<br />
<br />
　　秦艽升麻汤 治风寒客胃，口眼 斜，恶见风寒，四肢拘急，脉浮而紧。<br />
<br />
　　升麻 葛根 秦艽 白芷 防风 桂枝 甘草 人参 芍药 葱白上十味，水煎服。<br />
<br />
　　【集注】李中梓曰：至哉坤元！为五脏之主。木胜风淫，则仓廪之官受制，脾主四肢，故痿痹也。口为土之外候，眼为木之为外候，故俱病也。升麻、白芷皆阳明本药，故用为直入之兵。桂枝、芍药和其营卫，防风、秦艽驱散风邪，葱根佐风药发汗，则无微不达，又借人参、甘草补而和之，则大气周流，而邪气有不散者乎！防风黄 汤 治中风不能言，脉迟而弱者。<br />
<br />
　　防风 黄 （等分）<br />
<br />
　　水煎服。<br />
<br />
　　【集注】柯琴曰：夫风者，百病之长也。邪风之至，急如风雨，善治者治皮毛，故用防风以驱逐表邪。邪之所凑，其气必虚，故用黄 以鼓舞正气。黄 得防风，其功愈大者，一攻一补，相须相得之义也。唐柳太后中风不言，许荫宗造防风黄 汤数十斤，置床下蒸之，身在气中居，次日便能语，是以外气通内气，令气行而愈也。经曰：五气入鼻，藏于心肺，上使耳目修明，声音能彰。制此方者，其知此义矣。夫熏蒸之力，尚能去病，况服之乎！今人治风，惟以发散为足法，而禁用参、 ，岂知目盲不能视，口噤不能言，皆元气不足使然耳。谁知补气可以御风，正胜而邪却之理耶！神而明之，存乎其人。信哉！玉屏风散 治风邪久留而不散者，自汗不止者亦宜。<br />
<br />
　　防风 黄 白术（等分）<br />
<br />
　　上为细末，酒调服。<br />
<br />
　　【集注】柯琴曰：邪之所凑，其气必虚，故治风者，不患无以驱之，而患无以御之；不畏风之不去，而畏风之复来。何则？发散太过，元府不闭故也。昧者不知托里固表之法，遍试风药以驱之，去者自去，来者自来，邪气留连，终无解期矣。防风遍行周身，称治风之仙药，上清头面七窍，内除骨节疼痹，外解四肢挛急，为风药中之润剂，治风独取此味，任重功专矣，然卫气者，所以温分肉而充皮肤，肥腠理而司开阖，惟黄 能补三焦而实卫，为元府御风之关健，且元汗能发，有汗能止，功同桂枝，故又能除头目风热，大风癫疾，肠风下血，妇人子脏风，是补剂中之风药也。所以防风得黄 ，其功愈大耳。白术健脾胃，温分肉，培土即以宁风也。夫以防风之善驱风，得黄 以固表，则外有所卫；得白术以固里，则内有所据。风邪去而不复来。此欲散风邪者，当根据如屏，珍如玉也。其自汗不止者，亦以微邪在表，皮毛肌肉之不固耳。<br />
<br />
　　黄 五物汤 治风靡身无痛，半身不遂，手足无力，不能动履者。久久服之，自见其功。<br />
<br />
　　黄 （蜜炙，六钱） 白芍药（酒炒，三钱） 桂枝（嫩枝连皮，三钱） 生姜（外皮，三钱） 大枣（去核，四枚）<br />
<br />
　　水煎服。<br />
<br />
　　【注】经曰：虚邪偏客于身半，其入深者，内居营卫，营卫衰则真气去，邪气独留，发为偏枯；其邪气浅者，脉偏痛。此谓虚邪贼风之中人也。营卫虚则其人深，久留发为偏枯、半身不遂也。营卫实则其人浅，即作经脉偏痛、风痹病也。八风、五痹之病，营卫实者，则以续命汤、换骨丹发其营卫之邪。风靡。偏枯之病，是营卫虚，则当以此汤补其营卫之虚也。故君黄 以补卫，臣桂、芍以补营，佐姜、枣补而兼通，以和营卫也。此方乃小建中汤之变制，加黄 减甘草、饴糖者，是其意在补外，而不在补中也。若左半身不遂，则加当归以补血；右半身不遂，则倍黄 以补气；手软倍桂枝；足软加牛膝；筋软加木瓜；骨软加虎骨；元气虚加人参；阳气虚加附子；在临证者消息之。久久服之，无不应也。如外风邪盛，则又当从事乎羌活愈风汤，补而散之可也。<br />
<br />
　　羌活愈风汤 治年近四旬，营卫不足，肝肾虚弱，风中经络。精神恍惚，语言不清，半身不遂，手足麻木，筋骨无力；或手足枯瘦浮肿，或手足筋挛不收。一切风病稍愈之后，调理俱宜此方。及初觉大指次指麻木不用，手足少力，或肌肉微掣，口眼跳动，若不预防调治，三年之内，风病必生，亦宜服之。<br />
<br />
　　羌活 甘草（炙） 防风 黄 蔓荆子 地骨皮 川芎 细辛 枳壳 人参 麻黄知母 甘菊花 薄荷 枸杞 当归 独活 白芷 杜仲 秦艽 柴胡 半夏（制） 浓朴（姜制） 熟地黄 防己（以上各二两） 芍药 黄芩 白茯苓（各三两） 石膏 生地 苍术（各四两） 官桂（一两） 前胡（二两）<br />
<br />
　　上每服一两，水二盏，煎一盏，去滓，空心温服。如遇天阴，加生姜三片，临卧再煎，滓俱要，食远空心服。<br />
<br />
　　清热化痰汤 治中风痰热，神气不清，舌强难言。<br />
<br />
　　人参 白术 茯苓 甘草（炙） 橘红 半夏 麦冬 石菖蒲 枳实 木香 竹茹 黄芩 黄连 南星水煎，加竹沥。姜汁服。<br />
<br />
　　【注】中风有内生、外中二因。内生则因胃浊生痰，志极动火；外中则因形气不固，感召风邪。所以内生者，病必痰迷不语，火发神昏。外中者，病必筋骨不用，口眼歪斜。单发者易治，同发者难愈。然此病之来，必有先兆。如大指次指麻木不仁或手足无力，或肌肉微掣，此营卫受邪，外中之先兆也。如上盛下虚，头眩脚软，神短忽忽，言语失常，此痰火将发，内生之先兆也。医方中预防外中、内生之剂甚多，皆不若羌活愈风，清热化痰二方均以补正为主，除邪次之。故羌活愈风，以十全大补汤为君剂；清热化痰，以六君子汤为君剂也。羌活愈风汤，用人参、苓、草以补气，归、地、芍药以补血，黄 、桂枝以扶卫，麻黄、芎 以调营。湿盛则筋骨痿软，故佐苍、半，防己以除之。风盛则筋骨拘劲，故佐枸、杜、地黄以滋之。病久气必滞，故佐枳壳、浓朴以行之。风多从燥化，故佐知、膏、黄芩以清之。更佐诸羌、独辈发散之品，以驱六经之风，是风非汗不除也。<br />
<br />
　　久病风邪之人，若一旬无汗，须加麻黄微汗以和其表。若数日大便不利，更加大黄微利以和其里。春倍柴胡、半夏，夏倍知、膏、黄芩，季夏倍防己、术、苓，秋倍浓朴加桂、藿，冬倍归、桂加附子，此皆通塞从时，活变法也。一气一候亦然，假如今日风气大来，是风淫也，则倍防风；热气大来，是火淫也，则借黄芩；湿气大来，是湿淫也，则倍苍术；清气大来，是燥淫也，则倍桂枝皮；寒气大来，是寒淫也，则加炮附子。此又随气候加药法也。清热化痰汤，用参、苓、术、草以补气，木香、枳实以利气，橘、半、南星以化痰，黄芩、黄连以泻热，菖蒲通心，麦、竹清心，姜汁、竹沥通神明去胃浊，则内生诸病自渐愈矣。气实减人参、白术者，恐助热也。气虚减木香枳实者，恐伤气也。痰热甚盛，大便秘实者，此方攻病力缓，又当与礞石滚痰丸相兼服之，大便利，止再服，恐过则伤正也。<br />
<br />
　　若利后数日，仍秘实者，仍服之，是又恐痰热盛而助邪也。其变通加减施治，总在临证者消息之，难以尽述。<br />
<br />
　　防风通圣散 风热壅盛，表里三焦皆实者，此方主之。<br />
<br />
　　防风 川芎 当归 芍药 大黄 薄荷 麻黄 连翘 芒硝（各半两） 石膏 黄芩 桔梗（各一两） 滑石（三两） 甘草（三两） 荆芥 白术 栀子（各二钱半） 生姜（三片）<br />
<br />
　　每服三钱。<br />
<br />
　　【集注】吴琨曰：防风、麻黄解表药也，风热之在皮肤者，得之由汗而泄。荆芥、薄荷清上药也，风热之在颠顶者，得之由鼻而泄。大黄、芒硝通利药也，风热之在肠胃者，得之由后而泄。滑石、栀子水道药也，风热之在决渎者，得之由尿而泄。风淫于肺，肺胃受邪，石膏、桔梗清肺胃也。而连翘、黄芩，又所以祛诸经之游火。风之为患，肝木主之，川芎、归、芍，和肝血也。而甘草、白术，所以和胃气而健脾。刘守真长于治火，此方之旨详且悉哉！亦治失下发斑，三焦火实。全方除硝、黄名双解散，解表有防风、麻黄、薄荷、荆芥、川芎，解里有石膏、滑石、黄芩、栀子、连翘，复有当归、芍药以和血，桔梗、白术、甘草以调气，营卫皆和，表里俱畅，故曰双解。本方名曰通圣，极言其用之妙耳。<br />
<br />
　　九味羌活汤（一名冲和汤） 四时发散之通剂。<br />
<br />
　　羌活 防风 川芎 白芷 细辛 苍术 黄芩 甘草 生地加生姜三片，葱白三茎，水煎服。<br />
<br />
　　活人败毒散 治伤寒温疫，风湿风眩，拘蜷风痰，头痛目眩，四肢痛，憎寒壮热，项强睛疼。老人小儿皆可服。<br />
<br />
　　羌活 独活 前胡 柴胡 川芎 枳壳 白茯苓 桔梗 人参（各一两） 甘草（五钱）<br />
<br />
　　上为细末，每服二钱，水一盏，入生姜三片，煎七分，温服，或沸汤点服。<br />
<br />
　　烦热口干，加黄芩。<br />
<br />
　　【集注】赵羽皇曰：东南地土卑湿，凡患感冒，辄以伤寒二字混称。不知伤者，正气伤于中，寒者，寒气客于外，未有外感而内不伤者也。仲景医门之圣，立法高出千古，其言冬时严寒，万类深藏，君子固密，不伤于寒。触冒之者，乃名伤寒，以失于固密而然。<br />
<br />
　　可见人之伤寒，悉由元气不固，肤腠之不密也。昔人常言伤寒为汗病，则汗法其首重矣。<br />
<br />
　　然汗之发也，其出自阳，其源自阴，故阳气虚，则营卫不和而汗不能作；阴气弱，则津液枯涸而汗不能滋。但攻其外，罔顾其内可乎？表汗无如败毒散、羌活汤。其药如二活、二胡、芎、苍、辛、芷群队辛温，非不发散，若无人参、生地之大力者居乎其中，则形气素虚者，必至亡阳；血虚挟热者，必至亡阴，而成痼疾矣。是败毒散之人参，与冲和汤之生地，人谓其补益之法，我知其托里之法。盖补中兼发，邪气不致于流连；发中带补，真元不致于耗散，施之于东南地卑气暖之乡，最为相宜，此古人制方之义。然形气俱实，或内热炽盛，则更当以河间法为是也。<br />
<br />
　　胡天锡曰：非其时而有其气，惟气血两虚之人受之。寒客营而风客卫，不可用峻剂，故稍从其轻者，此羌活汤、败毒散所由立也。九味汤主寒邪伤营，故于发表中加芎、地，引而入血，即借以调荣。用葱姜为引，使通体汗出，庶三阳血分之邪，直达而无所滞矣。败毒散主风邪伤卫，故于发表中加参、苓、枳、桔，引而达卫，固托以宣通。用生姜为使，使留连肺部，则上焦气分之邪不能干矣。是方亦可用黄芩者，以诸药气味辛温，恐其僭亢，一以润之，一以清之也。<br />
<br />
　　柴葛解肌汤 治三阳合病，头痛发热，心烦不眠，嗑干耳聋，恶寒无汗，三阳证同见者。<br />

                    <br>
                        <br />
　　石膏 柴胡 羌活 白芷 黄芩 芍药 桔梗 甘草 葛根加姜枣，水煎服。<br />
<br />
　　【注】陶华制此以代葛根汤。不知葛根汤，只是太阳、阳明药，而此方君柴胡，则是又治少阳也；用之于太阳、阳明合病，不合也。若用之以治三阳合病，表里邪轻者，无不效也。仲景于三阳合病，用白虎汤主之者，因热甚也，曰汗之则谵语遗尿，下之则额汗厥逆，正示人惟宜以和解立法，不可轻于汗下也。此方得之葛根、白芷，解阳明正病之邪，羌活解太阳不尽之邪，柴胡解少阳初入之邪。<br />
<br />
　　佐膏、芩治诸经热，而专意在清阳明，佐芍药敛诸散药而不令过汗，桔梗载诸药上行三阳，甘草和诸药通调表里。施于病在三阳，以意增减，未有不愈者也。若渴引饮者，倍石膏加栝蒌根，以清热而生津也。若恶寒甚无汗，减石膏、黄芩加麻黄，春夏重加之，以发太阳之寒。若有汗者，加桂枝以解太阳之风，无不可也。<br />
<br />
　　升麻葛根汤 治阳明表热下利，兼治痘疹初发。<br />
<br />
　　升麻 葛根 芍药 甘草（炙）<br />
<br />
　　上四味，水煎服。<br />
<br />
　　【集注】柯琴曰：此为阳明初病，解表和里之剂，可用以散表热，亦可用以治里虚，一方而两擅其长也。夫身热汗自出，不恶寒反恶热。是阳明之本证。仲景未尝立治表之方，见阳明初起，汗出多而恶寒者，便用桂枝汤；及无汗而恶寒者，则用葛根汤。证同太阳而称阳明者，是阳明之表病自太阳传来，故治仍同太阳也。此方治阳明自病，不用麻桂者，恐汗太过而亡津液，反致胃燥也。用升麻、葛根发胃脘之阳，以散肌肉之表热；芍药、甘草泻脾经之火，以解胃府之里热。有汗则发，无汗则止，功同桂枝，而已远干姜、桂，且不须啜稀粥以助阳也。胃实为阳明之里证，仲景用承气三方。然阳明初病，往往有移热于脾而下利者，《内经》所谓暴注下迫，皆属于热也。下利，正是胃热之兆，故太阳阳明合病，必自下利，仲景用葛根汤以发两阳之表热，即所以治里热也。此方即仿其义，去姜、桂之辛热，以升麻代麻黄，便是阳明表剂，而非太阳表剂矣。葛根禀性甘凉，可以散表实，协升麻以上升，则使清阳达上而浊阴下降。可知芍药收敛脾阴，甘草缓急和里，则下利自止。可知治里仍用表药者，以表实下利、而非里实故也。痘疹自里达表，出于少阴而发于太阳，初起则内外皆热，故亦宜于凉散耳。若无汗加麻黄，有汗加桂枝，渴热加石膏，咽痛加桔梗，头痛合芎芷散，头面肿合消毒饮，有少阳证加柴，芩，火盛加芩、连，凡邪在三阳，以此出入，无不利也。<br />
<br />
　　参苏饮 治感冒风寒，头痛发热，憎寒咳嗽，涕唾稠粘，胸膈满闷，脉弱无汗。<br />
<br />
　　人参（八分） 苏叶（八分） 干葛（八分） 前胡（八分） 陈皮（八分） 枳壳（八分）<br />
<br />
　　茯苓（八分） 半夏（八分） 桔梗（五分） 木香（五分） 甘草（五分） 生姜（五片） 大枣（一枚）<br />
<br />
　　上水煎，热服取汗。<br />
<br />
　　【注】风寒感冒太阳则传经，以太阳主表，故用麻、桂二方，发营卫之汗也。若感太阴则不传经，以太阴主肺，故用此汤外散皮毛，内宣肺气也。盖邪之所凑，其气必虚，故君人参以补之。皮毛者，肺之合也，肺受风寒，皮毛先病，故有头痛无汗，发热憎寒之表，以苏叶、葛根、前胡为臣以散之。肺一受邪，胸中化浊，故用枳、桔、二陈以清之，则咳嗽、涕唾稠粘、胸膈满闷之证除矣。加木香以宣诸里气，加姜、枣以调诸表气，斯则表里之气和，和则解也。以本方去人参加川芎，以前胡易柴胡，名芎苏饮。治气实有火者，头痛甚亦加之。喘嗽者，加杏仁以降气，桑皮以泻肺。合四物名茯苓补心汤，治气血两虚，及新产之后虚损吐血，感冒伤风咳嗽，最相宜也。<br />
<br />
　　藿香正气散 治外受四时不正之气，内停饮食，头痛寒热，或霍乱吐泄，或作疟疾。<br />
<br />
　　藿香 桔梗 紫苏 白芷 浓朴 大腹皮 半夏 茯苓 陈皮 甘草上十味，加姜枣，水煎，热服。<br />
<br />
　　【集注】吴琨曰：四时不正之气，由鼻而入，不在表而在里，故不用大汗以解表，但用芬香利气之品以正里。苏、芷、陈、腹、朴、梗，皆气胜者也，故能正不正之气；茯、半、甘草则甘平之品，所以培养中气者也。若病在太阳，与此汤全无干涉，伤寒脉沉发热，与元气本虚之人，并夹阴发热者宜戒。又金不换正气散，即平胃散加半夏、藿香，凡受山岚瘴气及出远方不服水土、吐泻下利者主之。盖平胃散，可以平湿土而消瘴，半夏之燥以醒脾，藿香之芬以开胃，名曰正气，谓能正不正之气也。<br />
<br />
　　神术汤 主治三时外感寒邪、内伤生冷而发热及脾泻肠风。<br />
<br />
　　白术（三钱） 防风（二钱） 甘草（一钱）<br />
<br />
　　上三味，无汗用苍术加葱白、生姜，有汗用白术、生姜。<br />
<br />
　　【集注】柯琴曰：此王好古得意之方，仿仲景麻、桂二方之义，而制为轻剂也。然此是太阴之剂，可以理脾胃之风湿，而不可治太阳之风寒，亦不可以治阳明之表证与少阳之半表里也。《内经》所谓春伤于风，邪气留连而洞泄，至夏而飧泄、肠 者宜之。若冬伤于寒，至春而温病者，又非所宜也。今人不知仲景立方之旨，只恐麻黄、桂枝之伤人也，得此平和之剂恃为稳当。不知营卫不和，非调和脾胃者所可代。胃家之实者，非补虚之品所能投。肝胆之相火往来，少阴之水火相射者，不得以燥剂该摄也。失明药之理，始得方之用，能知方，始可用方而不执方。若病在太阳，先发阳明之汗，是引贼破家，张洁古岂独为葛根道哉！麻黄加术汤 治湿家身烦疼。<br />
<br />
　　麻黄（三两） 桂枝（二两） 甘草（炙，二两） 杏仁（七十个） 白术（炒，四两）<br />
<br />
　　上五味，以水九升，煮麻黄，减二升，去沫，内诸药，煮取二升半，去滓，温服八合，覆取微似汗。<br />
<br />
　　【集注】程知曰：此汤为湿家表散法也。身疼为湿，身烦为热。加白术于麻黄汤中，一以助其去湿，一以恐其过散，此治湿之正法也。发散方中加白术，又为张洁古、王好古二人开法门。<br />
<br />
　　桂枝附子汤 主冶伤寒八九日，风湿相搏，身体烦疼，不能转侧，不呕不渴，脉浮虚而涩者。<br />
<br />
　　桂枝（四两） 附子（炮，三枚） 甘（一两） 生姜（三两） 大枣（十二枚）<br />
<br />
　　上五味，以水六升，煮取二升，去滓，分温三服。<br />
<br />
　　【集注】程知曰：湿与风相搏，流入关节，身疼极重，而无头痛、呕、渴等证，脉浮虚者风也，涩者寒湿也。风在表者，散以桂、甘之辛甘。湿在经者，逐以附子之辛热。姜、枣辛甘，行营卫通津液以和表。盖阳虚则湿不行，温经助阳散湿，多藉附子之大力也。<br />
<br />
　　栝蒌桂枝汤 治太阳证备，身体强KT KT 然，脉反沉迟，此为痉，此汤主之。<br />
<br />
　　栝蒌根（二两） 桂枝（三两） 芍药（三两） 甘草（二两） 生姜（三两） 大枣（十二枚）<br />
<br />
　　上六味，以水九升，煮取三升，分温三服，取微汁，汗不出，食顷须啜热粥发之。<br />
<br />
　　【集注】喻昌曰：伤寒方中，治项背KT KT ，用桂枝加葛根汤矣。彼之汗出恶风，其邪在表，而此之太阳证，罔不具备，其邪之亦在于表可知也。但以脉之沉迟，知其在表之邪为津液内竭所召，不当从风寒之表法起见，故不用葛根之发表解肌，改用栝蒌根之味苦入阴，擅生津液之长者为君，加之桂枝和营卫、养筋脉而治其痉，乃变表法为和法也。然既君以栝蒌根当增之，桂枝为臣当减之。<br />
<br />
　　水解散 治天行时气初起，头痛，壮热等疫。<br />
<br />
　　大黄（四两） 白芍（二两） 黄芩 甘草（炙） 桂心 麻黄（各三两）<br />
<br />
　　上为粗末，每撮一两，水煎服。汗下不再服。<br />
<br />
　　二圣救苦丹川大黄（生，一斤） 皂角（猪牙者，去皮弦，微炒，四两）<br />
<br />
　　上为末，和匀，水泛为丸，每服三钱，无根水下。弱者减服。<br />
<br />
　　【注】天行时气，即四时不正之气，感而为病者，初不名疫也。因病气互相传染，老幼相似，沿门阖境而共病之，故曰：天行时气也。然此疫气从鼻而入，一受其邪，脏腑皆病，若不急逐病出，则多速死。急逐之法，非汗即下，故古人治疫之方，以下为主，以汗次之，是为病寻出路也。此二方，一以治冬疫，一以治春疫。冬疫多寒，春疫多热。多寒者宜水解散，方中用麻、桂、芍，草发营卫之汗，大黄，黄芩泻疫毒之邪。多热者宜救苦丹，方中用皂角开窍而发表，大黄泻火而攻里，使毒亦从汗下而出也，二方审而用之，治疫之大法可类推矣。<br />
<br />
　　天水散（一名益无散一名六一散） 治夏时中暑，热伤元气，内外俱热，无气以动，烦渴欲饮，肠胃枯涸者。又能催生下乳，积聚水蓄，里急后重，暴注下迫者宜之。<br />
<br />
　　桂府滑石（水飞，六两） 甘草（一两） 辰砂（三钱）<br />
<br />
　　上为细末，新汲水一碗，调服三钱。<br />
<br />
　　【集注】柯琴曰：元气虚而不支者死，邪气盛而无制者亦死。今热伤元气，无气以动，斯时用参、 以补气，则邪愈甚；用芩、连以清热，则气更伤。惟善攻热者，不使败人元气；善补虚者，不使助人邪气，必得气味纯粹之品以主之。滑石禀土中冲和之气，行西方清肃之令，秉秋金坚重之形，寒能胜热，甘不伤脾，含天乙之精而具流走之性，异于石膏之凝滞，能上清水原，下通水道，荡涤六腑之邪热从小便而泄。炙甘草禀草中冲和之性，调和内外，止渴生津；用以为佐，保元气而泻虚火，则五脏自和矣。然心为五赃主，暑热扰中，神明不安，必得朱砂以镇之，则神气可以虚遽复；凉水以滋之，则邪热可以急除，此清心之阳热可通行也。至于热利初起，里急后重者宜之，以滑可去着也。催生下乳，积聚蓄水等证，同乎此义，故兼治之。是方也，益气而不助邪，逐邪而不伤气，不负益元之名，宜与白虎、生脉三方鼎足也。<br />
<br />
　　香蒂饮 治暑热乘凉饮冷、阳气为阴邪所遏、头痛发热、恶寒烦躁、口渴腹满、吐泻者。<br />
<br />
　　香薷 浓朴（姜汁炒） 白扁豆（炒）<br />
<br />
　　水煎浸，冷服。<br />
<br />
　　【集注】叶仲坚曰：饮与汤稍有别，服有定数者名汤，时时不拘者名饮。饮因渴而设，用之于温暑则最宜者也。然胃恶燥，脾恶湿，多饮伤脾，反致下利。治之之法，心下有水气者发汗，腹中有水气者利小便。然与其有水患而治之，曷若先选其能汗、能利者用之。<br />
<br />
　　香薷芳香辛温，能发越阳气，有彻上彻下之功，故治暑者君之，以解表利小便。佐浓朴以除湿，扁豆以和中，合而用之为饮。饮入于胃，热去而湿不留，内外之暑悉除矣，若心烦口渴者，去扁豆加黄连，名黄连香薷饮。加茯苓、甘草，名五物。加木瓜、参、 、橘、术，名十味。随证加减，尽香薷之用也。然劳倦内伤，必用清暑益气，内热大渴，必用人参白虎，若用香薷，是重虚其表而反济其内热矣。香薷乃夏月解表之药，如冬月之麻黄，气虚者尤不可服。今人不知暑伤元气，概用以代茶，是开门揖盗也。<br />
<br />
　　卷四<br />
<br />
　　删补名医方论（四）<br />
<br />
　　黄连解毒汤 治一切阳热火盛，面赤口干，狂燥心烦，错语不眠，大热干呕，吐血衄皿，及下后而便不实，热仍不已者。<br />
<br />
　　黄连 栀子（各等分） 黄柏 黄芩水煎服。<br />
<br />
　　【集注】汪昂曰：寒极曰阴毒，热极曰阳毒。是方名曰黄连解毒，是君以黄连直解心经火毒也。黄芩泻肺经火毒，黄泻肾经火毒，栀子通泻三焦火毒，使诸火毒从膀肌出。若大便实者加大黄，名栀子金花汤，利大便，是使火毒从大、小二便而出也。盖阳盛则阴衰，火盛则水衰，故用大苦大寒之药，抑阳而扶阴，泻其亢甚之火，而救其欲绝之水也。然非实热不可轻投。<br />
<br />
　　【按】黄连解毒汤、白虎汤、三黄石膏汤、大青龙汤，皆治表里俱热证。然大青龙汤治表实壮热，里热之浅在肌；三黄石膏汤治表实壮热，里热之深在胃。故一以石膏佐麻、桂，一以石膏佐麻、豉，均发太阳之表，解阳明之里也。大青龙汤，则更以杏、草、姜、枣、佐麻黄，其意专发热郁之在肌也。三黄石膏汤，则更以芩、连，栀、柏佐石膏，其意专泻热深之在胃也。白虎汤治表热在肌，里热在胃，所以不用麻、桂以发太阳，专主石膏而清阳明也，解毒汤治表热在三阳，里热在三焦，所以亦不以麻、桂发太阳表，亦不以石膏清阳明里，而专以三黄泻上下内外之实火也。此皆太阳之邪，侵及阳明，而未入腑成实者也。若已入腑成实，则又当从事乎三承气汤，以下其热也。<br />
<br />
　　三黄汤 治三焦实热，一切有余火证，大便秘结者。<br />
<br />
　　黄芩 大黄（各等分） 黄连水煎服。<br />
<br />
　　二黄汤 治上焦火旺，头面大肿，目赤肿痛，心胸。咽喉。口舌、耳鼻热盛及生疮毒者。<br />
<br />
　　黄芩 黄连 甘草（各等分）<br />
<br />
　　水煎，食后服。<br />
<br />
　　【按】三黄汤用黄芩泻上焦火，黄连泻中焦火，大黄泻下焦火，三焦实火大便实者，诚为允当。若大便不实者，黄连解毒汤证也。以大黄易黄柏者，因其下焦热结未实也。加栀子者，使其热不从大便出而从小便出也。上、中二焦实火，用凉膈散。若夫上焦实火，则以此汤之大黄易甘草，名二黄汤，使芩、连之性，缓缓而下，留连膈上。张洁古以凉膈散减硝、黄加桔梗，亦此义也。虽同一泻火之剂，而其中上下、缓急、轻重之不同，此皆加减转换法也，不可不知。<br />
<br />
　　三黄石青汤 治伤寒阳证，表里大热而不得汗，或已经汗、下，过经不解，六脉洪数，面赤鼻干，舌燥大渴，烦躁不眠，谵语鼻衄，发黄、发疹、发斑。以上诸证，凡表实无汗，而未入里成实者，均宜主之。<br />

                    <br>
                        <br />
　　石膏（两半） 黄芩 黄连 黄柏 麻黄（以上各七钱） 淡豆豉（二合） 栀子（三十个）<br />
<br />
　　每服一两，加葱三根，水煎，热服。气实者倍服。<br />
<br />
　　【注】仲景于表里大热，立两解之法。如大青龙汤治表里大热，表实无汗，故发汗，汗出而两得解也；白虎汤治表里大热，因表有汗，不主麻、桂，因里未实，不主硝黄，惟以膏、知、甘草，外解阳明之肌热，内清阳明之腑热，表里清而两得解也。若夫表实无汗，热郁营卫，里未成实，热盛三焦，表里大热之证。若以大青龙汤两解之，则功不及于三焦。若以白虎汤两解之，则效不及于营卫。故陶华制此汤，以三黄泻三焦之火盛，佐栀子屈曲下行，使其在里诸热从下而出。以麻黄开营卫之热郁，佐豉葱直走皮毛，使其在表之邪从外而散。石膏倍用重任之者，以石膏外合麻、豉、取法乎青龙，是知解诸表之热，不能外乎青龙也。内合三黄，取法乎白虎，是知解诸里之热，不能外乎白虎也。且麻、豉得石膏、三黄，大发表热，而不动里热；三黄得石膏、麻、豉，大清内热，而不碍外邪。是此方擅表里俱热之长，亦得仲景之心法者也。若表有微汗，麻黄减半，桂枝倍加，以防外疏；里有微溏，则减去石膏，倍加葛根，以避中虚也。<br />
<br />
　　凉膈散 治心火上盛，中焦燥实，烦躁口渴，目赤头眩，口疮唇裂，吐血衄血，大小便秘，诸风螈 ，胃热发斑发狂，及小儿惊急，痘疮黑陷。<br />
<br />
　　连翘（四两） 大黄（酒浸） 黄芩（酒炒） 薄荷（一两） 甘草（二两） 栀子（炒） 芒硝上为末，每服三钱，加竹叶，生蜜煎。<br />
<br />
　　【集注】汪昂曰：此上、中二焦，泻实火药也。热淫于内，治以咸寒，佐以苦甘。故以连翘、黄芩、竹叶、薄荷散火于上，而以大黄、芒硝之猛利，荡热于中，使上升下行，而膈自清矣。用甘草、生蜜者，病在膈，甘以缓之也。古方用凉膈散居多。本方加菖蒲、远志，名转舌膏，治心经蕴热。加青黛、蓝根，名活命金丹，治肝经风热。张洁古减去硝、黄，加桔梗为之舟楫，浮而上行，治上焦诸热，便不实者宜之，不可以此方过泻而轻訾之也。<br />
<br />
　　竹叶黄 汤 治消渴，气血虚，胃火盛而作渴。<br />
<br />
　　淡竹叶 生地黄（各二钱） 黄 麦冬 当归 川芎 黄芩 甘草 芍药 人参 半夏石膏（各一钱）<br />
<br />
　　上水煎服。<br />
<br />
　　【集注】柯琴曰：气血皆虚，胃火独盛，善治者补泻兼施；寒之而不至损阳，温之而至助火，扶正而邪却矣。四君子气药也，加黄 而去苓、术者，恐火就燥也。四物汤血药也，倍地黄而用生者，正取其寒也。人参、黄 、甘草，治烦热之圣药，是补中有泻矣。<br />
<br />
　　且地黄之甘寒，泻心肾之火，竹叶助芍药清肝胆之火，石膏佐芍药清脾胃之火，麦冬同黄芩清肺肠之火，则胃火不得独盛，而气血之得补可知。惟半夏一味温中辛散，用之大寒剂中，欲其通阴阳之路也。岐伯治阴虚而目不瞑者，饮以半夏汤，覆杯则卧，今人以为燥而渴者禁用，是不明阴阳之理耳。<br />
<br />
　　【按】是方即竹叶石膏汤加生地、当归、白芍、川芎、黄 、黄芩也。彼则治伤寒解后烦渴少气，气逆欲吐。此则治消渴，气血虚、胃火盛。因其气虚，故加黄 佐人参、甘草以补气；因其血虚，故加归、芎、芍、地以补血；因其胃火盛，故加黄芩佐石膏以清胃火。其烦渴则一，故余药皆同也。于此二方推之，用半夏之意，自可知矣，故脾者为胃行其津液也。脾湿胃燥，津液不行，得火则化痰，得寒则成饮。胃火清，脾湿燥，其痰饮自除矣。半夏消痰破饮，使未化痰之津液回清，而已成痰之浊液自化，非他药所可比伦也，故二方于胃火盛燥渴中同用之。<br />
<br />
　　清胃散 治胃经湿热，齿龈肿痛，或牵引头脑，或面发热。<br />
<br />
　　升麻 甘草 生地黄 川黄连 牡丹皮 当归水煎服。<br />
<br />
　　【集注】罗谦甫曰：阳明胃多气多血，又两阳合明为热盛，是以邪入而为病常实。若大渴、舌苔、烦躁，此伤气分，热聚胃府，燥其津液，白虎汤主之。若醇饮肥浓炙爆过用，以致湿热壅于胃府，逆于经络，而为是病，此伤血分，治宜清胃。方中以生地益阴凉血为君，佐之以丹皮，去蒸而疏其滞。以黄连清热燥湿为臣，佐之以当归，入血而循其经。仍用升麻之辛凉，为本经捷使引诸药直达血所，则咽喉不清，齿龈肿痛等证，廓然俱清矣。<br />
<br />
　　导赤散 治心热，口糜舌疮，小便黄赤，茎中作痛，热淋不利。<br />
<br />
　　生地 木通 甘草梢上三味，水煎服。<br />
<br />
　　【注】赤色属心，导赤者，导心经之热从小肠而出，以心与小肠为表里也。然所见口糜舌疮、小便黄赤、茎中作痛、热淋不利等证，皆心热移于小肠之证。故不用黄连直泻其心，而用生地滋肾凉心，木通通利小肠，佐以甘草梢，取易泻最下之热，茎中之痛可除，心经之热可导也。此则水虚火不实者宜之，以利水而不伤阴，泻火而不伐胃也。若心经实热，须加黄连、竹叶，甚者更加大黄、亦釜底抽薪之法也。<br />
<br />
　　五淋散 治膀胱结热，水道不通，淋涩热痛，或尿如豆汁，或成砂石，或如膏脓，或小便血。<br />
<br />
　　赤苓（一钱五分） 赤芍（一钱） 栀仁（一钱） 当归 甘草（各钱二分）<br />
<br />
　　上五味，加灯心，水煎服。<br />
<br />
　　八正散瞿麦 栀子 扁蓄 大黄 木通 滑石 车前子 甘草（各一钱）<br />
<br />
　　加灯心一钱，煎服（朱震亨方：加木香一钱〕。<br />
<br />
　　【注】通调水道，下输膀胱，三焦之职也。受藏津液，气化能出，膀胱之职也。若水道不输，则内蓄喘胀，外泛肤肿，三焦之病也。若受藏不化，则诸淋涩痛，癃闭不通，膀胱之病也。经曰：阴无阳元以生，阳无阴无以化。故阴阳偏盛，皆不生化也。阳盛阴虚，而膀胱之气不化为病者，通关丸证也。阴盛阳虚，而膀胱之气不化为病者，肾气丸证也。此关乎气化阴阳之为病也。经曰：下虚则遗尿。又曰：膀胱不约为遗尿。经曰：胞移热于膀胱则癃。又曰：膀胱不利为癃。故虚而寒者，藏而不能约；实而热者，约而不能出也。膀胱气虚，无气以固，则藏而不约不禁，遗失之病生，补中固真汤证也。膀胱气热，壅结不行，则约而不出，淋涩癃闭之病生，八正五淋散证也。此不全关乎气化，而又关乎虚寒、实热之为病也。八正、五淋皆治淋涩癃闭之药，而不无轻重之别。轻者，有热未结，虽见淋涩尿赤、豆汁，砂石、膏血、癃闭之证，但其痛则轻，其病不急，宜用五淋散单清水道故以栀、苓清热而输水，归、芍益阴而化阳，复佐以甘草调其阴阳，而用梢者，意在前阴也。重者，热已结实，不但痛甚势急，而且大便亦不通矣，宜用八正散兼泻二阴，故于群走前阴药中，加大黄直攻后窍也，丹溪方加木香者，其意亦以气化者欤！逍遥散 治肝家血虚火旺，头痛目眩烦赤，口苦倦怠烦渴，抑郁不乐，两胁作痛，寒热，小腹重坠，妇人经水不调，脉弦大而虚。<br />
<br />
　　芍药（酒炒） 当归 白术（炒） 茯苓 甘草（炙） 柴胡（各二钱）<br />
<br />
　　引用煨姜三片，薄菏少许，煎服。<br />
<br />
　　加味逍遥散，即此方加丹皮、山栀（炒）各五分。<br />
<br />
　　【集注】赵羽皇曰：五脏苦欲补泻，云肝苦急，急食甘以缓之。盖肝性急善怒，其气上行则顺，下行则郁，郁则火动而诸病生矣。<br />
<br />
　　故发于上，则头眩、耳鸣而或为目赤。发于中，则胸满、胁痛而或作吞酸。发于下，则少腹疼疝而或溲尿不利。发于外，则寒热往来，似疟非疟。凡此诸证，何莫非肝郁之象乎？而肝木之所以郁，其说有二：一为土虚不能升木也，一为血少不能养肝也。盖肝为木气，全赖土以滋培，水以灌溉。若中土虚，则木不升而郁。阴血少，则肝不滋而枯。方用白术、茯苓者，助土德以升木也。当归、芍药者，益荣血以养肝也。薄荷解热，甘草和中。独柴胡一味，一以为厥阴之报使，一以升发诸阳。经云：木郁则达之。遂其曲直之性，故名曰逍遥。若内热、外热盛者，加丹皮解肌热，炒栀清内热，此加味逍遥散之义也。<br />
<br />
　　龙胆泻肝汤 治胁痛口苦，耳聋耳肿，筋痿阴湿，热痒阴肿，白浊溲血。<br />
<br />
　　龙胆草（酒炒） 黄芩（炒） 栀子（酒炒） 泽泻 木通 车前子 当归（酒洗） 柴胡 甘草 生地（酒炒）<br />
<br />
　　水煎服。<br />
<br />
　　【注】胁痛口苦，耳聋耳肿，乃胆经之为病也，筋痿阴湿，热痒阴肿，白浊溲血，乃肝经之为病也。故用龙胆草泻肝胆之火，以柴胡为肝使，以甘草缓肝急，佐以芩、栀、通、泽、车前辈大利前阴，使诸湿热有所从出也。然皆泻肝之品，若使病尽去，恐肝亦伤矣，故又加当归、生地补血以养肝。盖肝为藏血之脏，补血即所以补肝也。而妙在泻肝之剂，反作补肝之药，寓有战胜抚绥之义矣。<br />
<br />
　　左金丸 治肝脏火实，左胁作痛。<br />
<br />
　　黄连（炒，六两） 吴茱萸（汤泡，一两）<br />
<br />
　　上为末，作丸。<br />
<br />
　　【集注】胡天锡曰：此泻肝火之正剂。肝之治有数种：水衰而木无以生，地黄丸，乙癸同源是也；土衰而木无以植，参苓甘草剂，缓肝培土是也；本经血虚有火，用逍遥散清火；血虚无水，用四物汤养阴。至于补火之法，亦下同乎肾；而泻火之治，则上类乎心。<br />
<br />
　　左金丸独用黄连为君，从实则泻子之法，以直折其上炎之势；吴茱萸从类相求，引热下行，并以辛燥开其肝郁，惩其捍格，故以为佐。然必本气实而土不虚者，庶可相宜。左金者，木从左而制从金也。<br />
<br />
　　泻青丸 治肝火风热，不能安卧，多惊多怒，目赤肿痛，及小儿急惊抽搐。<br />
<br />
　　龙胆草 山栀 大黄（酒蒸） 川芎 当归 羌活 防风等分，蜜丸，竹叶汤下。<br />
<br />
　　【注】龙胆草直入肝经，以泻其火，佐栀子、大黄，使其所泻之火，从大、小二便而出，是治火之标也。肝主风，风能生火，治肝不治风，非其治也。故用羌活、防风散肝之风，即所以散肝之火，是治火之本也。肝之情欲散，故用川芎之辛以散之。肝之质喜滋，故用当归之濡以润之。是于泻肝之中，寓有养肝之意。泻肝者，泻肝之病也；养肝者，悦肝之神也。盖肝木主春，乃阳升发动之始，万物生化之源，不可伤也。<br />
<br />
　　当归龙荟丸 治肝经实火，头运目眩，耳聋耳鸣，惊悸搐溺，躁扰狂越，大便秘结，小便涩滞，或胸胁作痛，阴囊肿胀，凡属肝经实火，皆宜服之。<br />
<br />
　　当归（一两） 黄连（一两） 黄芩（一两） 龙胆草（一两） 栀子仁（一两） 大黄（五钱） 芦荟（五钱） 青黛（五钱） 木香（二钱五分） 黄柏（一两） 麝香（另研，五钱）<br />
<br />
　　上为末，炒神曲，糊丸。每服二十丸，姜汤下。<br />
<br />
　　【集注】汪昂曰：肝木为生火之本，肝火盛则诸经之火相因而起，为病不止一端矣。故以当归、芦荟、龙胆草、青黛直入本经气血两途，先平其甚者，而诸经之火，无不渐平矣，佐以黄芩泻肺火，黄连泻心火，黄柏泻肾火，大黄泻肠胃火，栀子泻三焦火，备举大苦大寒而直折之，使上、中、下三焦之火，悉从大、小二便利出。少加木香、麝香者，取其调气开窍灵通周至也。然非实火不可轻投。<br />
<br />
　　越婢加半夏汤 治咳而上气；此为肺胀，其人喘，目如脱状，脉浮大者。<br />
<br />
　　麻黄（六两） 石膏（半斤） 生姜（三两） 甘草（二两） 半夏（半升） 大枣（十五枚）<br />
<br />
　　上六味，以水六升，先煮麻黄，去沫，内药，取三升，分温三服。<br />
<br />
　　小青龙加石青汤 治肺胀，咳而上气，烦躁而喘，脉浮者，心下有水气。<br />
<br />
　　麻黄（三两） 桂枝（三两） 细辛（三两） 芍药（三两） 半夏（半升） 石膏（三两） 干姜（三两） 五味子（半升） 甘草（三两）<br />
<br />
　　上九味，以水一斗，煮麻黄，去沫，内诸药，取三升。强人服一升，羸者减之，日三服。小儿服四合。<br />
<br />
　　【集注】喻昌曰：前一方，麻黄汤中以桂、杏易石膏，以脉大有热而加姜、枣，则发散之力微而且缓也。后一方，小青龙汤中加入石膏，以证兼烦躁，虽宜汗散寒饮，犹防助热伤津也。越婢方中有石膏、半夏二物，协力建功。石膏清热，藉辛热亦能豁痰，半夏豁痰，借辛凉亦能清热。前麦冬汤方中下气止逆，全藉半夏入生津药中。此二方又藉半夏入清温剂中，仲景加减成方，无非化裁后学矣。<br />
<br />
　　清燥救肺汤 治诸气 郁，诸痿喘呕。<br />
<br />
　　桑叶（经霜者，三钱） 石膏（炒，二钱五分） 甘草（一钱） 胡麻仁（炒、研，一钱）<br />
<br />
　　真阿胶（八分） 人参（七分） 麦冬（一钱二分） 杏仁（去皮尖、炒黄，七分） 枇杷叶（去毛，蜜炙，一片）<br />
<br />
　　上九味，以水一碗，煎六分，频频二三次，滚热服。<br />
<br />
　　痰多加贝母、栝蒌。血枯加生地。热甚加犀角、羚羊角，或加牛黄。<br />
<br />
　　【集注】喻昌曰：按诸气 郁之属于肺者，属于肺之燥也，而古今治气郁之方，用辛香行气，绝无一方治肺之燥者。诸痿喘呕之属于上者，亦属于肺之燥也。而古今治法，以痿、呕属阳明，以喘属肺，是则呕与痿属之中、下，而惟喘属上矣，所以亦无一方及于肺之燥也。即喘之属于肺者，非表即下，非行气即泄气，间有一二用润剂者，又不得其肯綮。今拟此方名清燥救肺，大约以胃为主，胃土为肺金之母也。其天冬。知母能清金滋水，以苦寒而不用，至如苦寒降火之药，尤在所忌。盖肺金自至于燥，所存阴气不过一线耳。倘更以苦寒下其气，伤其胃，其人尚有生理乎？诚仿此增减以救肺燥变生诸证，庶克有济。<br />
<br />
　　柯琴曰：古方用香燥之品以治气郁，不获奏效者，以火就燥也。惟缪仲醇知之，故用甘凉滋润之品，以清金保肺立法。喻昌宗其旨，集诸润剂，而制清燥救肺汤，用意深，取药当，无遗蕴矣。<br />

                    </div></div><hr><script charset='utf-8' src='../js/footer.js'></script></body></html>