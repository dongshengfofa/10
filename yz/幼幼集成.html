<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法幼幼集成' />
<script src='../highlight/highlight.pack.js'></script>
<link rel='stylesheet' type='text/css' href='../highlight/styles/monokai.css'/>

<link rel='stylesheet' href='../fenxiang/dist/css/share.min.css'>
<script src='../fenxiang/src/js/social-share.js'></script>
<script src='../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><div class='div1'><div class='biaoti'><center>幼幼集成</center></div><div class='fo'><center>经文出处:来自殆知阁</center><br/><br>
                        <br />
　　<br />
　　裘序<br />
　　余读太史公书而叹越人之善乎方也，邯郸贵妇人则治妇人，周贵老人则治老人，秦人爱小儿亦即治小儿，其施屡变，然其所奏亦并效。何哉？盖古者卜筮、医药皆有专官，世授其业，不迁而为良。苟能专其传、精其意，通知其理而无所惑，则妇人、孺子、老幼之各得其治，吾以为虽不必越人可也。后世专业既失，凡其治方术者，又不能精而多通，由此，妇人、丈夫之与小儿，始各为分科。而小儿之中又有所为疹者、疳者、惊风者、疮疡者，与夫他疾多端之分部。《庄子》所云：道为天下裂者，非耶？然世之为小儿医者，虽习其书、用其方，往往无所效，岂其传于古者，法犹有未备，而道或犹有所未至也乎！岭南陈君飞霞自幼知医，以治小儿者多所乖误，而弊实中于惊风家言，不惮大声疾呼，以辟其谬。乃取前代之说，存其精要，辨其是非，订为一书，名之曰《幼幼集成》。其间以搐子易惊字，标出误搐、类搐、非搐三条，既可使天下习惊风之教者，废然自返，而又俾从书中所载病因、证治，循涂守辙，庶几于动无不当，投无不宜。君之心勤而语恳如此，此盖欲举天下之幼，扶持而安全之，令一无夭札而后快也。君学仙好道，瓢笠洒然。吾闻道家者流，以老氏为宗。老氏言三宝，其一曰慈。夫慈之为道大矣，固不独幼幼，然幼幼则所以为慈。君本此意行之，而将托是书以为婴儿孺子之福，岂非仁人长者所乐与哉！乃因其请而为之序云。<br />
　　<br />
　　赐进士出身通奉大夫日讲起居注官内阁学士兼礼部侍郎加二级西昌裘日修撰<br />
　　<br />
　　<br />
　　梁序<br />
　　医之为言，意也。神存采心之间，心可得解，口不可得言。然则方剂之着无益乎？而非也。观乎《灵枢》、《素问》，肇自轩皇，嗣是而医家者流着书立说，不一其人，家相祖述，代有师承，于吕稽旧闻、谛诊视，救其偏败而济乎夭死，厥功伟焉！则不事方书，乃神于医者之深造自得，而非可以概天下也。故医者济人之术，而方书之作，则以得诸心者传诸世，以济人于无穷也，独是书凭臆见，既虞师心之滞于偏，书守成规，又嫌胶柱而不知变。盖观一言之误，贻害非轻，而叹方书之难言也。虽然，为方书难，为方书而及幼科则尤难。何则？呱呱襁褓，啼笑无端，疾痛 痒，不能自白；其脏腑未定，则药物不能多受；其筋骨尚脆，则针砭尤非易施；误用刀圭，便伤生理。此炼师陈君飞霞三折肱于斯道，有《幼幼集成》之作也。君少慕冲举，学道罗浮，龙虎功能，洞然有得于性命之际，乃瓢笠云游，借医药以济世。<br />
　　谓世之医小儿者，因前人以伤寒病症，称为惊风，讹谬相沿，无论外感内伤，遇发热者，率以惊风为名而妄用其法，致扎伤者多，心甚悯焉！乃取在昔幼科诸书，参互考订，按之临证之所心得，判其合离，析其同异，以搐字易惊字，概曰搐，将急惊、慢惊、慢脾三则，易为误搐、类搐、非搐，分门别类，详其审切之诀，附以经验之方，自胎孕乳哺及痘麻疮疡诸证，胥辨晰而条贯焉。将受梓，征叙于余。余循览之下，叹其宅心之良浓，而殚精之不辞其瘁也。<br />
　　君已疾，多奇效，有他医治之垂绝，君则曰可生，服其药，无不活。遇窭人疗之不受谢，有急需补剂者，或更以参术相资；意所不合，虽贵富人招之不可致。盖天真疏放，不随俗俯仰，故游情方外而有急病让夷之思也。是编也，本长生之妙道，作保赤之灵丹。其斯为明六度而除四魔，以自利利他乎；其斯为父天地而母神明，悯幼稚之颠连，而弘煦妪于吾胞乎！后之业幼科者，习于斯而有得，将千载榛芜，一朝尽辟，以治婴孩，自足以辨析毫芒，随机用巧而利赖靡涯矣。余既重君之行高而志浓，又信此书之足以行世而行远；而揆诸我夫子怀少之志，暨天子恤幼之仁，均有合焉。爰浣笔以叙其端。<br />
　　<br />
　　礼部进士文林郎候选县尹龙泉梁玉撰<br />
　　<br />
　　<br />
　　小引<br />
　　稽自三坟启秘，神圣迭兴，《本草》、《内经》，昭垂星日。盖圣人继天立极，位育为功，念天壤之间，阴阳代谢，运气推迁，至之先后，已无成规，应之早迟，靡有定律，其间六淫胜复，酿为灾眚。哀此苍黎，能无因是而夭扎者，此岐伯演十世之传，黄帝启九章之问，而有医氏之学也。伏读黄帝之谓岐伯曰：至哉，圣人之道，天地大化，非夫子孰能通之？请藏之灵兰之室，非斋戒不敢示。夫圣如轩皇，而于医事崇尚若此，岂非 一体，胞与为怀，欲登万世斯人于仁寿者欤！《素问》而下，如伊芳尹《汤液》、皇甫谧《甲乙》、秦越人《问难》、张仲景《金匮》、王叔和《脉经》、陶弘景《肘后》，此数公者，虽曰祖述《灵》、《素》，其实以作为述。自兹以往，医事寥寥，虽著作者代不乏人，求其无偏无陂，实难多观。惟明末李时珍、张景岳、喻嘉言递出，阐明《金匮》、发泄《内经》，扫芜秽而返清纯，有功于医事者不小。然数人虽产明代，而其书始盛行于康熙初年，大为世用。盖由圣天子临御，德孚中外，仁协万方。近纂《医宗金鉴》，遍周海宇，将见民无疵疠，物遂生成，故预产明良，以襄位育之功，非偶然矣。惟幼科一门，不无遗憾。虽嘉言微启其端，而其言未竟。予每读惊风之书，未尝不三叹而流涕也！予幼禀亏多病，于医家色脉之要顿，尝究心长际仙师，授金鼎火符性命之秘。嗣是遨游海岳，冀遇同俦，竹杖芒鞋，行方几半。宅内凡绅衿士庶、名公巨卿，以及至贱至微者，盖尝随录而方便之。其临证救治之多，有非笔楮所能罄。第念惊风之说，在在讹传，莫获辞而正之，坐使无辜婴稚，枉受贻殃，前后相仍，迄无底止。兹将惊风之说，概为删订，而附以一得之愚，自禀于胎元，火功烁艾，以及杂证麻痘，汤火疮疡，无不周备，汇为六卷，计数十万言。书成付梓，颜曰《幼幼集成》。其中延医权衡，一遵经旨，冈或偏枯，务期有当于理，无害于人而后已，非敢妄议前人，遂其一隅之见，第念保赤诚求，不中不远，此书不无万一之助，勿忍终默而息，不辞狂瞽，请政大方，岂曰井海瓮天，立言启后，亦聊体古圣仁民爱物之心，欲自效其负暄之悃云尔！<br />
　　时维大清乾隆十五年岁次庚午孟春月罗浮陈复正飞霞氏书于阳之种杏草堂<br />
　　<br />
　　<br />
　　凡例<br />
　　一幼科之书几于汗牛，其惊风之传，诚多谬误。喻嘉言、陈远公、程凤雏业已辟之，指出病痉，惜未申明病痉之由与治痉之法，仍无着落，不足服人，予兹彻底揭破，以伤寒病痉，杂病致搐，并竭绝脱证分为三则，以搐字概之：曰误搐，曰类搐，曰非搐。条分缕晰，证治判然，名目既正，庶治疗不惑。周虚中曰：开此三大法门，可济无穷夭扎。<br />
　　一幼科论证，悉以阳有余，阴不足立说，乖误相承，流祸千古。后人误以婴儿为一团阳火，肆用寒凉，伤脾败胃。古初禀受敦庞，贻害犹浅。今非昔比，怯弱者众，古方今病，每多龃龉，是故聊为删订，非敢轻前人而执己见，盖亦因时制宜之用也。<br />
　　一胎婴芽嫩之姿，乍离母腹，如水上沤、风前烛，防护稍疏，立见殇夭。而幼科所用毒劣之方，令其暗损真元，阴阳荣卫，即侥幸得生，而精神已耗，一生虚怯，莫可补救，况复不生者多。兹于劫夺之方，毒劣之味，概行删去，而易以反正逆从之治，无辜赤子，或可免衔冤于九地。<br />
　　一《颅囟》肇于东汉卫沈，而成于宋人钱仲阳，其能用仲景地黄汤治赋禀不足，以七味白术散治泻利作渴，岂不卓然有见。迨门人某隐其名，存浓也，假托其名，辄用霸方劫夺，致人夭枉，遂致贻讥后世。兹为用其所长，去其所短，非敢好为节略，实所以成仲阳之初志。<br />
　　一幼科惟从惊风摹拟，而伤寒门类全然遗弃。故学人但知有惊风，不知有伤寒，毫芒千里，害岂胜言！独程凤雏能见及此。兹并纂入，以备酌用。痘疹为幼科切要，诸家多不经意，或另立一门。学人以为源流各别，不复留心讨论，今并纂入，使知痘实幼科本有，不敢不经心体察。<br />
　　一痘科之书，如冯氏、陈氏、聂氏、翟氏、万氏，虽皆不为无见，而实繁简不侔。又惟万氏明显，可以济急，惜原板毁于明末，康熙二年复梓者，则亥豕盈篇，鲁鱼过半，诗歌叶韵全亡，证论先后重复，识者鄙之，予甚惜焉。因为详悉删润，纂入以成全璧。<br />
　　一火功为幼科第一要务，济急无捷于此。奈从前所传，悉犯关门逐盗之戒，不惟无济，而反有害。今以异授神火，绘图作歌，公诸同志，急迫之间，可以回春顷刻。<br />
　　一治疗自有正方，其未尽者，复以经验简方并外治之法，附于方后，内有起死回生之诀，若能留心记览，随宜酌用，其利无穷。<br />
　　一是书不但为知医者设，即不知医者，亦能用之，盖理路通畅，用方简切，并无幽渺难明之说。家置一册，可以对证调治，自利利人，不无小补。<br />
　　一是书虽云编辑，而幼科家言，又未敢尽信以为确。其理明义畅，有裨实用者取之，浮泛不切者去之，间有未妥之处，即参以鄙见，并素所经验者成全之。故难分某段为何人之言，非敢掩人之功为己有也。盖幼科非方脉之比，以其病因疾苦，莫能告人，一匕下咽，死生立判，故不敢不为详慎。是书斟酌去取，颇为得宜。<br />
　　一是书文义荒疏，由予幼时未尝学问，只以无辜夭扎，不忍坐视，所以忘其固陋，不禁率意言之。语虽不伦，理虚非诬，明者幸毋以是见薄，第原其忠爱之心而赐之规正，是亦荛之幸也。<br />
　　<br />
　　复正再识<br />
　　<br />
　　<br />
　　卷一赋禀<br />
　　夫人之生也，秉两大以成形，藉阴阳而赋命，是故头圆象天，足方象地，五行运于内，一曜明于外。乃至精神魂魄，知觉灵明，何者，非阴阳之造就，与气化相盛衰。然天地之气化有古今，斯赋禀由之分浓薄。上古元气浑庞，太和洋溢，八风正而寒暑调，六气匀而雨 若，人情敦茂，物类昌明，当是之时，有情无情，悉归于浓，非物之浓，由气浓也；及开辟既久，人物繁植，发泄过伤，攘窃天元，雕残太朴，世风渐下，人性浇漓，故水旱有不时之扰，流灾有比户之侵，生物不蕃，民用目促。值此之际，有知无知咸归于薄，非物之薄，由气薄也。然则今之受气于父母者，其不能不薄也可知矣。况有膏藜异养，贵贱殊形，医术称仁，顾可视为不经之务。夫膏粱者，形乐气散，心荡神浮，口厌甘肥，身安华屋，颐养过浓，身质娇柔，而且珠翠盈前，娆妍列侍，纵熊罴之叶梦，难桂柏以参天。复有痴由贪起，利令智昏者；有雪案萤窗，刳心喷血者；有粟陈贯朽，握算持筹，不觉形衰气痿者；有志高命蹇，妄念钻营，以致心倦神疲者。凡此耗本伤元，胚胎之植，安保其深根固蒂也！乃若藜藿之家，形劳志一，愿足心安，守盖廪瓶仓，对荆钗裙布，乃其神志无伤，反得胎婴自固，以此较彼，得失判然矣。若夫怒伤元气，劳役形骸，迅雷烈风，严寒酷暑，日月薄蚀，病体初安，醉饱伤神，落红未净，胎孕之由斯愈薄，实又成于人所不觉者，故今之禀受，十有九虚，究其所因，多半率由于是。<br />
　　业斯道者，当知气化浓薄，人事浇醇，因以察其胎元之受于父母者之盛衰坚脆，庶几近焉。若但以上古成方，而治今时薄弱，胶柱鼓瑟，究归无当，泥而不通，未可以言达于理也。<br />
　　<br />
　　<br />
　　卷一护胎<br />
　　《易》曰：天地氤，万物化醇；男女媾精，万物化生。盖天地生生之道，终古为然矣。《颅囟经》曰：成胎之后，一月为胞胎，精气凝也，二月为胎形，始成胚也，三月阳神为三魂，四月阴灵为七魄，五月应五行，分五脏也，六月应六律，定六腑也，七月精开窍通，光明也，八月元神具，降真灵也，九月宫室罗布，以御外侮，十月受气足，万象成也。此胎元长养，造化自然，非人力也。第妊母脏气护胎，仍若四时之有序：足厥阴肝、足少阳胆，属木旺春，养胎在一月二月；手心主包络、手少阳三焦，属火旺夏，养胎在三月四月；足太阴脾、足阳明胃，属土旺长夏，养胎在五月六月；手太阴肺、手阳明大肠，属金旺秋，养胎在七月八月；足少阴肾，属水旺冬，养胎在九月。至十月，儿气已足，待时而生。惟手少阴心，君主之官，神明之脏，虽不主月，而无月不在，其胎元长养，脏气护持，可谓至矣。而人事恣纵败坏，能保其冲任有恒乎？蓄德录曰：世人无不急于生子，要知生子之道，精气交媾，溶液成胎。故少欲之人恒多子，且易育，气固而精凝也；多欲之人常艰子，且易夭，气泄而精薄也。譬之酿酒然，斗米下斗水，则 酽且耐久，其质全也；斗米倍下水，则淡；三倍四倍则酒非酒，水非水矣，其真元少也。今人夜夜淫纵，精气妄泄，邪火上升，真阳愈惫，安能成胎？即侥幸生子，又安能必其有成！所以年少生子者，或多羸弱，欲勤而精薄也；老年生子者，反见强盛，欲少而精全也。且凡嗜于饮者，酒乱其性，精半非真，无非湿热。勤于欲者，孕后不节，盗泄母阴，耗其胎气，所谓恣纵败坏者，殆以是欤！然父天母地，古人尝言之矣。父主阳施，犹天雨露；母主阴受，若地资生。胎成之后，阳精之凝，尤仗阴气护养，故胎婴在腹，与母同呼吸、共安危，而母之饥饱劳逸，喜怒忧惊、食饮寒温、起居慎肆，莫不相为休戚。古人胎教，今实难言。但愿妊娠之母，能节饮食，适寒暑，戒嗔恚，寡嗜欲则善矣。此尤切于胞胎之急务，幸毋视为泛常而忽之。<br />

                    <br>
                        　　<br />
　　<br />
　　卷一指纹析义<br />
　　幼科指纹，总无正论，且游移不定，莫可稽考。有谓不必用者，有用而至于怪诞不经，诬民惑世者，是皆未明纹中之理，所以有用不用之殊议。请以一得之愚，聊发其要。盖此指纹与寸关尺同一脉也。按《内经》十二经络始于手太阴（即肺脉也），其支者从腕后出次指之端，而交于手阳明支者，（即旁支也。从手腕后出食指之端，而交通荣卫于手阳明大肠之经），即此指纹是也。明如景岳，犹谓此纹为手阳明浮络，不知手太阴经起于中府，而终于大拇指之少商，手阳明经起于食指之商阳，两不相值。若无此旁支交通荣卫，不几令太阴，阳明表里断绝乎！况此脉可诊，人所不知，其迟数代促与太渊一毫无异，但脉体差小，由旁支也。指纹之法起于宋人钱仲阳，以食指分为三关：寅曰风关，卯曰气关，辰曰命关。其诀谓风轻、气重、命危，虽未必言其悉验，而其义可取。盖位则自下而上，邪则自浅而深，证则自轻而重，人皆可信。只恨复出诡异之说，谬撰惊风门类，致后贤多岐亡羊，反成疑案。予意仲阳宋之明人，以孝见称，岂肯为此误世。大抵后之俗子，假托其名而为之者。惟有识者知其语言鄙俚，论证荒唐，便能弃之不用，如张景岳、夏禹铸辈，皆谓可不必用，盖非不用，实恶其妄诞不经而无可用耳。近世医家不知真伪，不辨是非，习而行之，乃致惑世诬民，祸害婴幼。夫医事动关生命，乃听无稽之言，流传贻殃，是岂其可！予虽不敏，粗知经脉，每见幼科指纹之说，不胜发竖，欲为规正，恨非其人，知而不言，此心未慊，今幸余闲，请言其要。<br />
　　盖此指纹，即太渊脉之旁支也，则纹之变易，亦即太渊之变易，不必另立异说，眩人心目，但当以浮沉分表里，红紫辨寒热，淡滞定虚实，则用之不尽矣。倘舍此不图，妄执伪说以为是，临证不察病源，谬指为人惊、畜惊，诳惑愚昧，予恐盲人翳马，终坠重渊，莫之能出也。<br />
　　周虚中曰：指纹晰义之精，自仲阳以来，七百余年，无人道及。今读至此，如梦初觉，如醉初醒，足以快人神智，真千古特识也。<br />
　　盖世人乍闻此言，未能深信，姑就其舛谬之传，撮其大要以正之。其略曰：指上辨青纹，认是四足惊，虎口脉青色，是猪犬马惊，黑色因水扑，赤色火人惊，紫色多成泻，黄即是雷惊。又曰：青惊白是疳，黄即困脾端，青色大小曲，人惊并四足云云。凡此等之言，断非钱氏所出，实齐东野语，正人君子所不屑挂于齿颊者，然不明指其非，人或以予言不实，今驳其最无理者，以博一笑。其曰：指上辨青纹，认是四足惊，虎口脉青色，是猪犬马惊，黑色因水扑，赤色火人惊，紫色多成泻，黄即是雷惊。是指纹之青黄赤黑，一皆惊之所致。然则小儿之赋禀浓薄，胎元寒热，以及内伤外感，杂证麻痘，数百之证悉当以惊风称之，以惊风治之矣。不然，除去青黄赤黑之纹，又将何者辨其非惊风乎？谬误之传，莫此为最！既云黄即困脾端矣，是谓指纹黄色，脾土受伤，不足之证，又曰黄即是雷惊，似谓闻雷致惊，有余之候。假令小儿指纹见黄，不知此时应断为脾困乎，抑应断为雷惊乎？治之者，不知应治脾乎，应治其雷乎？或将合一为治乎？抑亦分晰其方乎？且脾困为虚，雷惊为实，治虚遗实，治实碍虚，兼治不能，分治不可，予亦莫知何所适从乎！至谓青色大小曲，人惊并四足。夫人与四足，灵蠢天渊，清浊冰炭，气化纯杂不侔，断无并列之理。今既曰人惊并四足矣，则是临证时，凡指纹青者，谓之人惊可也，即谓之四足惊亦可也，是人与四足竟可以通称，而四足与人不几同类耶！即以纹曲之大小别之，原其意必谓大曲为人惊，小曲为畜惊，又安知人惊不为小曲，畜惊不为大曲乎？何所据而确知其人惊之曲必应大，畜惊之曲必应小？设使大曲之中仍有小曲，小曲之旁兼见大曲，得无曰此人惊中之畜惊，畜惊中之人惊耶？无稽之谈，不堪寓目。再究其治疗，更无是处。若谓人惊畜惊总为一惊，不必论证，不须异治，则今之分大分小，指人指畜者，得无谵妄乎？若谓人惊畜惊各为一惊，未可同论，正不知人惊为何病？畜惊为何证？宜以何物治人惊？何物治四足惊？既有以上之惊名，应立以上之证治，何以并无一法，而徒设此无稽虚言以诳俗？在庸妄固不足责，而立言诸公，不之规正，反为编次于书，遗误后世，吾恐有目者，未必不为之 裂也！再曰青惊白是疳，青惊即已前诸说，不必琐赘，至于白是疳，诚为妄诞。夫疳证即方脉之虚劳，在幼稚谓之疳积，本脾肾两伤之候；久之，五脏俱损，中气败极，则面目肌肤俱见晃白，形如枯骨之象，故曰白是疳。<br />
　　此以形色言也，今以指纹当之，谬之甚矣。盖气血两伤，精神久亏之证，其纹必淡，凡虚证皆然，不特疳证已也。然只可言其色淡，不可谓之色白，盖指上从无白纹，予临证四十余载，未尝一遇。后人勿谓古人之言一定不易，必俟其指纹白色，始可称之为疳，若然，则疳证之儿无幸矣。故知按图索骥，终非解人。神而明之，始称匠手。指纹辨证，详列于下。<br />
　　<br />
　　<br />
　　卷一　指纹析义指纹切要<br />
　　小儿自弥月而至于三岁，犹未可以诊切，非无脉可诊，盖诊之难而虚实不易定也。小儿每怯生人，初见不无啼叫，呼吸先乱，神志仓忙，而迟数大小已失本来之象矣，诊之何益？不若以指纹之可见者，与面色病候相印证，此亦医中望切两兼之意也。<br />
   令人抱儿对立于向光之处，以左手握儿食指，以我右手拇指推儿三关，察其形色，细心体认，亦惟辨其表里寒热虚实足之矣。世人好异，不从实地用功，以此为浅近之谈，不屑留意，不知临证能辨此六者，便为至高之手。盖表里清，则知病之在经在腑，而汗下无误；寒热明，则知用寒远热，用热远寒，或寒因寒用，热因热用，因事制宜，用无不当；虚实辨，则知大虚有盛候，大实有羸状，不为假证眩惑，凡真虚真实易知，假虚假实难辨，真假既明，则无虚虚实实之患。于此切要关头，不知体会，但以不经之言欺世诳俗，谓何者为人惊，何者为畜惊，不特欺人，而且自欺，不特无益治疗，而且误人生命，是谁之咎哉？　r指纹三关图<br />
   　　<br />
　　卷一　指纹析义三关部位歌<br />
　　<br />
　　部位未可以定轻重安危，由古有三关之说，姑存之耳<br />
　　初起风关证未央，气关纹现急须防。乍临命位诚危急，射甲通关病势彰。<br />
　　（纹见风关，为病邪初入之象，证尚轻微，体亦未困，治之甚易；纹现气关，邪气正盛，病已沉重，治之宜速。倘三关通度，纹出命关，则邪气弥漫，充塞经络，为至重之候；设透关射甲，则邪气无所容，高而不能降，为亢龙有悔之象，治之者切宜留心，慎毋轻视。）<br />
　　<br />
　　卷一　指纹析义浮沉分表里歌<br />
　　指纹何故乍然浮，邪在皮肤未足愁。腠理不通名表证，急行疏解汗之投。<br />
　　（此纹与太渊脉相通，凡有外邪，太渊脉浮，此纹亦浮。盖邪在皮毛腠理之间，故指纹亦显露于外，谓之表证。速宜疏散，启其皮毛，开其腠理，使邪随微汗而解，一匕成功，何嫌而不投哉？）忽尔关纹渐渐沉，已知入里病方深。莫将风药轻相试，须向阳明里证寻。<br />
　　（指纹见沉，知邪入里，但有浅深之别。若往来寒热，指纹半沉，尚在阳明胃经，治宜解肌；若外证壮热不已，指纹极沉，已入阳明胃腑，速宜攻下。庸妄见其身热，犹以风药治之。盖病在内，治其外，非其治也。不特病邪不服，适足以燥其阴血，愈增其困耳。）<br />
　　<br />
　　卷一　指纹析义红紫辨寒热歌<br />
　　身安定见红黄色，红艳多从寒里得。淡红隐隐本虚寒，莫待深红化为热。<br />
　　（神气泰宁，荣卫静谧，定见太平景象。盖黄为中和之气，红为衣冠文物之色，红黄隐隐，景物熙熙，焉有不安之理！寒邪初入皮毛，经络乍滞，所以纹见红鲜，由血滞也，无论内寒外寒，初病久病，一见此纹，总皆寒证。<br />
　　凡人中气怯弱，荣卫不充，纹色必淡，淡而兼红，虚寒之应。至谓深红化热，其理安在？红本寒因，岂能化热？由其寒闭皮毛，腠理不通。盖人身五内之气，时与皮毛之气相通贯，无一息之暂停。今寒闭汗孔，内出之气无所泄，郁于皮毛之间，渐积渐浓而化为热矣。此内出之气为热，非外受之寒能变热也。）关纹见紫热之征，青色为风古所称。伤食紫青痰气逆，三关青黑祸难胜。<br />
　　（荣行脉中，卫行脉外。热壅经络，阻其阴荣之道，所以纹紫。紫为热炽，千古定评也。少阳甲木，其色本青，肝胆受邪，纹见青色，此伤风候也，但可以风热称之，不可称惊风以误世，夫青者木之色，《内经》有在天为风，在地为木之言，所以风木同气，肝受风邪纹必见青，此理最明最显。而幼科偏不言青为风，偏言青为惊。<br />
　　据幼科所论，惊出于心，然青非心之色，何以青为惊乎？此等牵强之说，最为谬误。予有惊风辟妄，详列二卷。<br />
　　紫而兼青，食伤之候。盖食饮有形之物，阻抑中焦，壅遏脾气，不能宣布，故风木乘其困而侮之，所以痰气上逆也。疏通壅滞，令其流利可也。倘抑郁既久，脾气愈不运，荣卫愈见涩，则风痰实热，固结中焦，所以青而兼黑，此抑郁之至也，急宜攻下，庶有生机，误认惊风，百无一救。）<br />
　　<br />
　　卷一　指纹析义淡滞定虚实歌<br />
　　指纹淡淡亦堪惊，总为先天赋禀轻。脾胃本虚中气弱，切防攻伐损胎婴。<br />
　　（小儿禀受阳虚，肌肤晃白，唇舌淡色者，指纹四时皆淡，虽有病亦止淡红淡青淡紫而已。盖淡红虚寒，淡青虚风，淡紫虚热。此等之儿根本不坚，中气怯弱，无论新病久病，总归于虚，一毫攻伐，不敢轻用，倘误投克削，覆水难收，悔之迟矣。）关纹涩滞甚因由，邪遏阴荣卫气留。食郁中焦风热炽，不行推荡更何求？（病邪阻郁荣卫，营运迟滞，升降羁留，所以指纹推之转涩，全无活泼流利之象。由食饮风热相搏，是为实证，急宜推荡，去其菀，其愈亦易。若三关纯黑，推之不动，死证也，不治。）<br />
　　<br />
　　卷一　指纹析义纹形主病歌<br />
　　腹痛纹入掌中心，弯内风寒次第侵。纹向外弯痰食热，水形脾肺两伤阴。<br />
　　（掌心包络所主，纹入掌中，邪侵五内，由中气寒也，故为腹痛。纹若弯弓，内外有别：其纹之两头弯向中指为内，为顺证，为外感风寒，治之犹易；其纹弯向大指为外，为逆证，为内伤饮食，治之稍难。形如“水”字，脾肺不足，食塞太阴，中气怯弱，脾不运化故也。或问指纹惟止一线，安能如水字之形？曰：不观太渊之脉，亦止一线，何以阳维、阴维、阳跷、阴跷，皆左右弹石，岂非小字之形乎？脉有左右，安知纹无左右？但能触类旁通，无往非理，岂特指纹为然哉！）凡看指纹，以我之大拇指侧面，推儿食指三关，切不可覆指而推。盖螺纹有火，克制肺金，纹必变色。又只可从命关推上风关，切不可从风关推出命关。此纹愈推愈出，其纹在先，原未透关，今误推而出之，大损肺气，慎之戒之！以上表里寒热虚实，凿凿有据，但能于临证时，认得此六字分明，胸中自有主宰，虽不中，不远矣。若但以惊证塞责，何难应对，第晨盅自问，未免怀惭。凡我同人，互为砥砺，幸矣！<br />
　　<br />
　　卷一小儿脉法<br />
　　小儿三五岁，可以诊视，第手腕短促，三部莫分，惟以一指候之，诚非易易。《内经》诊视小儿，以大小缓急四脉为准。予不避僭越，体其意，竟易为浮沉迟数，而以有力无力定其虚实，似比大小缓急，更为明悉。后贤其体认之。<br />
　　<br />
　　<br />
　　卷一　小儿脉法《内经》脉要<br />
　　黄帝曰：乳子而病热，脉悬小者何如？（夫乳子病热，脉见悬小者，阳证见阴脉，本为大忌，但小而缓者，邪之微，其愈易；小而急者，邪之甚，为可虑。故以为问。）岐伯曰：手足温则生，寒则死。（夫小儿以稚阳之体而加病热，脉不当小。若脉体虽小，手足温者，以四肢为诸阳之本，阳犹在也；若四肢寒冷者，则邪胜其正，元阳去矣，故曰死也）帝曰：乳子中风热，喘鸣肩息者，脉何如？岐伯曰：喘鸣肩息者，脉实大也，缓则生，急则死。（此言小儿之外感也。风热中于阳分，而喘鸣肩息者，脉当实大。但大而缓，则胃气存，邪渐退，故生；实而急，则真脏见，病日进，故死也。）此《内经》之旨。圣人立言简切，而总括无余。世人不悟，视为泛常，能于此等处着眼，则诊视之要，思过半矣。予之临证诊视，每论吉凶而多中者，亦不外此，第意之所至，口莫能宣。窃详经所谓大小缓急者，亦发而不露之意。盖大即浮洪类也，小即沉细类也，急即数也，缓即迟也，何若竟易以浮沉迟数之为得乎？再以节庵之有力无力，辨其表里虚实，诚诊视小儿天然不易之妙诀。夫节庵亦一常人，而能以有力无力，辨其阴阳表里、寒热虚实，虽至显浅、至平易，却至确当，孰谓古今人不相及耶！<br />
　　<br />
　　卷一　小儿脉法四脉主病<br />
　　浮脉主表（病在外，）沉脉主里（病在内；）迟脉主脏（病为寒，）数脉主腑（病为热。）五至四至为迟、为寒、为不足（浮迟外寒，沉迟内寒，有力实寒，无力虚寒；）七至八至为数、为热、为太过（浮数表热，沉数里热，有力实热，无力虚热。）<br />
　　<br />
　　卷一　小儿脉法主证<br />
　　浮而有力风热，无力阴虚；沉而有力痰食，无力气滞；迟而有力为痛，无力虚寒；数而有力实热，无力疮疡。<br />

                    <br>
                        　　<br />
　　<br />
　　卷一　小儿脉法总括脉要歌<br />
　　太渊一指定安危，六至中和五至亏。七八热多三四冷，浮沉迟数贵详推。有力为阳为实热，虚寒无力里何疑。若能留意于中取，何致亡羊泣途岐。<br />
　　浮而有力实兼风（风热皆阳，表之实也，）无力阴虚汗雨蒙（阴荣妄泄，表之虚也。）有力而沉痰食害（痰凝食滞，结于里也，）沉沉无力气凝胸（气滞于中，不运化也。）迟而有力多为痛（浮迟外痛，沉迟内痛，）无力虚寒气血穷（气弱血衰，至虚之候。）数脉热多终有力（数而有力，实热何疑，）疮痍无力热虚攻（阴血受伤，虚热所致。）<br />
　　<br />
　　卷一　小儿脉法脉证宜忌歌<br />
　　脉浮身热汗之松（阳邪居表，应从汗解，）沉细身凉莫强攻（无论表里，不堪攻伐。）咳嗽正嫌浮带数（浮缓为宜，浮数大忌，）细沉肿胀定知凶（脾胃虚寒，愈不运化。）沉迟下痢方为吉（气血俱伤，最嫌洪数，）洪大偏宜痘疹逢（阴阳充足，毒不能留。）腹痛不堪浮有力（三阴受病，浮则反常，）浮洪吐衄总无功（阳火太盛，阴血愈伤。）陶节庵曰：诊脉之要，无论浮沉迟数，但于有力无力中分。有力者为阳、为实、为热；无力者为阴、为虚、为寒。至哉斯言也，后贤无忽！<br />
　　<br />
　　卷一保产论<br />
　　生产一道，天地自然之理，不待勉强而无难者也。然今之世，往往以难产闻者，得无以人事之失，而损其天耶？保产之术，可不详乎？世风不古，胎教久废，为母者既不能保于平时，而徒临产措置，犹觉其迟。谨将难产之由，详列于左，庶知预为调摄也。<br />
　　<br />
　　<br />
　　卷一　保产论难产七因<br />
　　一因安逸。盖妇人怀胎，血以养之，气以护之，宜常时微劳，令气血周流，胞胎活动。如久坐久卧，以致气不营运，血不流顺，胎亦沉滞不活动，故令难产。常见田野劳苦之妇，忽然途中腹痛，立便生产可知。<br />
　　二因奉养。盖胎之肥瘦，气通于母，母之所嗜，胎之所养。如恣食浓味，不知减节，故致胎肥而难产。常见藜藿之家，容易生产可知。<br />
　　三因淫欲。古者妇人怀孕，即居侧室，与夫异寝，以淫欲最所当禁。盖胎在胞中，全赖气血育养，静则神藏，若情欲一动，火扰于中，血气沸腾。三月已前犯之，则易动胎小产；三月已后犯之，一则胞衣太浓而难产，一则胎元漏泄，子多肥白而不寿。且不观诸物乎？人与物均禀血气以生，然人之生子，不能胎胎顺，个个存；而牛马犬豕，胎胎俱易，个个无损。何也？盖牛马犬豕一受胎后，则牝牡绝不相交，而人受孕不能禁绝，矧有纵而无度者乎！四因忧疑。今人求子之心虽切，保胎之计甚疏，或问卜祷神，或闻适有产变者，常怀忧惧，心悬意怯，因之产亦艰难。<br />
　　五因软怯。如少妇初产，神气怯弱，子户未舒，更腰曲不伸，辗转倾侧，儿不得出；又中年妇人，生育既多，气虚血少，产亦艰难。<br />
　　六因仓皇。有等愚蠢稳婆，不审正产、弄产，但见腹痛，遽令努力。产妇无主，只得听从，以致横生倒生，子母不保。<br />
　　七因虚乏。孕妇当产时，儿未欲生，用力太早；及儿欲出，母力已乏，令儿停住。因而产户干涩，产亦艰难，惟大补气血助之可也。<br />
　　<br />
　　<br />
　　卷一　保产论产要<br />
　　产妇临盆，必须听其自然，勿宜催逼，安其神志，勿使惊慌，直待瓜熟蒂圆，自当落矣。所以凡用稳婆，必择老成忠浓者，预先嘱之，及至临盆，务令从容镇静，不得用法催逼。尝见有稳婆忙冗性急者，恐顾此失彼，强勉试汤，分之掐之，逼之使下，多致头身未顺，而手足先出，或横或倒，为害不小。故未有紧阵，不可令其动，切记紧。尝见奸诡之妇，故为哼讶之声，或轻事报重，以显己能，以图酬谢，因致产妇惊疑，害尤非细，极当慎也。<br />
　　一孕妇将产，不可占卜问神。如巫觋之徒哄吓谋利，妄言吉凶，产妇闻之，倍生疑惧，因令气血结滞，多致难产，所宜戒也。<br />
　　怀孕六七个月，或八九个月，偶略曲身，胎忽乱动，三二日间或痛或止，或有水下，惟腰不甚痛，胎未离经，名曰弄产。又有临产一月前，忽然腰痛，却又不产，此是转胞，名曰试月。胎水有无俱不妨，但宜直身坐卧行立，自然无事。又有伸手高处取物，忽然子鸣腹中，但令鞠躬，片时即安。<br />
　　临产阵痛，有二三日，有五七日者，原非正产，惊动太早，子未出胞，非难产也。但听其坐卧任意，不得扶坐努力，而令其忧疑气馁，惟劝其饮食，以药饵滋补之。<br />
　　临产有七候：脐腹急痛；腰间重坠；眼中出火；粪门迸急；产户肿满；手中指筋脉跳动；胞水或血俱下。<br />
　　方是子出胞时，始可用力。如数证未备，即一二日，切不可使其努挣。又有胞水以下，儿头已至产门，三四日仍不下者，因母气先馁。此时惟人参为专攻，力不能者，大剂八珍汤，补其元气，调其饮食，时至自生。<br />
　　临产时饮食减少，最为可虑，即宜以独参汤常服，不可使其精力衰乏。若交骨不开，由气衰不能运达，宜十全大补助之自开，加味归芎汤亦可。<br />
　　临产时惊动太早，血先下而胎元干涸，僵死腹中，不必惊惶。惟令产母上床稳卧，切勿用力努挣，徒伤神气，第宜勉进饮食，勿令气乏。予治极多，十可全十。惟以脱花煎加芒硝三五钱，水煎热服，其胎化水而下矣。古方以平胃散加芒硝，下死胎、下胞衣，功虽最捷，而暗中有损。予见数人用此者，胞胎虽下，而产妇过一二年皆夭，无一免者。大都平胃散克伐胃气，而芒硝咸寒伤血，所以脏腑暗中受损。今易用脱花煎，药味甘温，而归、芎生血活血，肉桂暖血，更加附子一二钱，虽芒硝之寒，不能为害矣。此等之事，非临证久者，莫知其弊也。予尝治一少妇，年二十四，原系初产，总由慌忙急促，产不如法，乃至久不能下，延予至而胎已死矣。问产妇腹内动否？曰不动，小腹阴冷。知其胎死无疑，欲用前药，虑其初产，门户未舒，因与主家商酌，肯听予言，则万无一失。今死胎僵硬，以药下之，恐交骨未开，必损其母，莫若以十全大补倍参、桂，一以扶产母精力，二可以暖其下元，使胎自烂，始能保全无恙。主家以予言为是，根据此行之，以十全大补倍参、桂，服一剂后，腹中温暖，不痛不急。<br />
　　予曰得之矣，所虑者腹痛作坠，今不痛不坠，可以耐之。更幸产妇年力本强，脾胃素健，每食干饭三盂，肥鸡半只，予见更喜，以其中气不衰，自堪承任。仍每日如是调理，至五日而死胎自下，糜烂臭秽不堪，产母精神如旧，毫无伤损。可见死胎不忙不乱，尚能保全，况生胎乎！第人不肯安静，必欲强为，奈之何哉！产时子有出户之势，转身差缓，母力一逼，或手或足，或横或倒；又有生路未顺，儿头偏拄左右腿畔，名曰偏产；又有儿头偏拄谷道，名曰枨后。此等数证，稳婆精巧者，则不须服药。若稳婆无用者，急扶产母上床，正身仰卧，浓被覆之，令老成稳婆徐徐往上推之，内服补中益气汤升提之，须臾提上，重新转身，儿头已对产门，急扶即下。<br />
　　产时门户俱正，儿已露顶而不下，此转身时脐带绊其肩也。扶母正身仰卧，轻轻推儿向上，以手指轻按儿肩，去其脐带，然后用力送下。<br />
　　胎衣来迟，气虚弱也，急服脱花煎。若血流入衣中，胀闷疼痛，脱花煎加芒硝下之。或有能事稳婆，以手循脐带而上，以中指顶其衣，轻覆衣中之血，从容候之亦下。此良法也。<br />
　　产时用力太早，水衣先破，被风所吹，产户肿胀、干涩、狭小者，以紫苏煎汤熏洗，以香油和蜜润之，从容俟之，无不下者。<br />
　　产时肠先出，用净盆盛温水，少入香油养润，待儿与胞衣下时，母略仰卧，自己吸气上升，稳婆以香油涂手，徐徐送入，或浓煎黄汤浸之，内服补中益气汤即上。又有儿并胞衣下后，膀胱坠出产户者，用前法送入，仍服补中益气汤。若稳婆不谨，膀胱扯破者，八珍汤加猪脬为引，服之可复。<br />
　　产毕产门不闭，血气大虚，十全大补汤。若因胎大而擦伤产门者，蕲艾、益母草煎汤洗之。<br />
　　产时胞胎既下，气血俱去，忽尔眼黑头眩，神昏口禁，昏不知人。古人多云恶露乘虚上攻，故致血晕。不知此证有二：一曰血晕，一曰气脱。若以气脱作血晕，而用辛香逐血化痰之剂，则立刻毙矣。不可不慎。<br />
　　气脱证，产时血既大下，则血去气亦去，故昏晕不省。微虚者，少刻即苏；大虚者，竭脱即死。但察其面目，如眼闭口开，手撒手冷，六脉微细之甚，或浮而散乱，此即气脱证也。速用人参，多则五七钱，少则三二钱，加入炒米、煨姜、红枣，煎汤徐徐灌之，但得下咽，即可救活，若少迟延，则无及矣。无力备参者，以大剂当归补血汤加炒米、煨姜、红枣，煎汤灌下，亦能救。<br />
　　<br />
　　<br />
　　卷一　保产论附：气脱案<br />
　　州左遂阳云轩高君夫人梁氏，膏粱之禀，其质最怯，产育亦多，戊午分娩，未见过艰，产下精神犹健。云翁不以为意，与予闲话中庭。殊因一时下血过多，忽报倒仆于地。急视之，则口张手撒，面唇俱黑，呼吸已寂然矣。幸人参有便，煎之不及，即以一枝碎嚼，纳产妇口中，以滚汤灌之，方得下咽，一吐倾囊而出，盖胃气已不纳受矣。又嚼又灌，连嚼五枝，虽吐而未尽出。良久，嗳气一声而呼吸渐回，乃大进参术而愈。自后分娩，不复为难。客岁复妊，偶患微痔。予曰：孕中患痔，难于用药，姑缓图之。云翁深以为是，而夫人必欲速愈。予知其不可，不敢承任，劝其更医。 <br />
　　连易数手，分毫无效，复延外科，妄用毒劣，胎虽未堕，而疮愈坠而不收，以致昼夜呼号，窘迫万状，精神形质，困惫已极。及至临月，见其面唇 白，声息至微，六脉空浮而无根。当夜用参三钱，服十全大补一剂，次早胞水以下，煎参七钱，以鸡汤冲服，登时即产一男，产妇精神胜旧。不意三朝偶沾外感，头疼身痛，恶寒发热，投以熟料五积散而愈。<br />
　　未数日，忽因恼怒，陡然上气喘急，咳嗽连声，胸前胀痛，喉内痰鸣，水米不入，略啜茶汤，则上下阻截，气不相续，数人扶坐，莫能伏枕，不时昏绝。举室惶惶。因诊其脉，则细数无伦，将近十至，予知为无根，脱气上冲，乃以八味地黄汤冀纳其气，二剂毫不为动。予曰：此等之证，非大补真元，莫能挽也。乃以六味回阳饮，参、附、桂、姜、归、地各三钱，加鹿茸五钱，一剂下咽，而气平能卧，四剂全安。曩之大脏干枯，业已滋润，而痔疮痛苦，亦不复言矣。此等脉证，在常俗之辈，必疑临产服参过多，非用宽胸下气不可。清降一投，下咽即毙，仍归罪于从前之参，必群起而攻之矣。不知临产之日，非猛进参术，则已脱于当产之际，何能至今！今之气喘，实由参力已过，虚证复现，子午不交，竭绝立至，非大力之方，安可挽回！此证得生，实由云翁学识超迈，胸中有主，惟予言是听，所以效捷桴鼓。稍循俗见者，万无生理矣。<br />
　　凡闭脱二证，不特产后宜辨，即中风中痰，气厥暑风，及卒然倒仆，昏晕不省，咸宜辨之。如牙关紧闭，两手握拳，谓之闭证，有余之候，即疏风化痰亦可用之；如口张、手撒、眼闭、遗尿、鼾声，谓之脱证，盖口张心绝，手撒脾绝，眼闭肝绝，遗尿肾绝，鼾声肺绝，皆元气竭绝之候，惟大进参、附，或可十中救一。<br />
　　予见产后脱证，不敢服参而毙者，不知其几？尝闻入曰，某产后无病，忽尔眼暗，一晕而绝者；又某产后忽一呵欠，即张口气绝者，即此脱证是也。复有妄人，不知脱证为何事，不识人参为何物，而从中阻挠，不令服参而毙者，亦不知凡几！死者有知，能无抱九京之恸乎！血晕证，本由气虚，一时昏晕，然血壅痰盛者，亦或有之。如果形气脉气俱有余，胸腹胀痛气粗，外证两手握拳，牙关紧闭，此血逆证也，黑神散；无胀无痛者，属气虚，大剂芎归汤加肉桂。<br />
　　卒然晕倒，药有未及者，烧红秤锤，用瓦盆盛至床前，以醋沃之，令醋气入鼻，收神即醒。<br />
　　产后百脉空虚，洗拭太早，令中风口噤，手足搐搦，角弓反张；或因怒气，发热迷闷。用荆芥穗酒炒至黑，大当归各三钱，用水半杯、酒半杯、童便半杯，煎至一杯，灌之，牙关紧，以簪抉开灌之，仍捻其鼻，以手摩其喉，使得下喉即活矣。此即产后病痉，而幼科称为惊风者是也。<br />
　　孕时触损脏气，胞系断裂，忽然胎坠，名曰小产。亏败子宫，较大产为尤甚，然治此亦不同大产，惟以滋补为上计。<br />
　　冯楚瞻曰：小产不可轻视，将养宜十倍于正产，大产如果熟自脱，小产如生探之，破其皮壳，断其根蒂也。<br />
　　忽略成病者不少，因而致死者恒多。然此证始因敛血以成胎，继因精血以长养，终因精血不足而屡堕，故瘀血甚少，倘有腹痛，成块有形，多属血虚气逆，惟大用温补，则新者生而瘀者去；若行消导破滞，则逆气愈攻而愈升，多致不救。更有血虚腹痛，复有阴亏不能纳气，以致瘕疝为患者，当以八味地黄丸加牛膝、五味，早晚服之自愈。<br />
　　张景岳曰：凡小产有远近，其在二三月者谓之近，五月六月谓之远，新受而产者其势轻，怀久而产者其势重。此皆人之所知也。至若尤有近者，则随孕随产矣。凡今艰嗣之家，犯此者十居五六。其为故也，总由纵欲而然，第自来人所不知，亦所不信。兹谨以笔代灯，为迷者指程，倘济后人，实深愿也，请详言之。盖胎元始肇，一月如露珠，二月如桃花，三月四月而后，血脉形体俱，五月六月而后，筋骨毛发生，方其初受，不过一滴之玄津耳。此其橐龠正无根据，根 尚无地，筑之则固，决之则流，故凡受胎之后，极宜节欲以防泛溢。而少年纵情，罔知忌惮，虽胎固欲轻者，保全亦多。其有兼人之勇者，或持强而不败，或既败而复战，当此时也，主方欲静，客不肯休，狂徒敲门撞户，顾彼水性热肠，有不启扉而从，随流而逝者乎！斯时也，落花与粉蝶齐飞，水枣共交梨并逸，合污同流，已莫知其昨日孕而今日产矣，朔日孕而望日产矣，随孕随产，本无形迹。在明产者，胎已成形，小产必觉；暗产者，胎仍似水，直溜何知，故凡今之 家多无大产，以小产之多也，娶娼妓者多少子息，以其子宫滑，而惯于小产也。又尝见艰嗣之人而求方者，问其阳事，则曰能战，问其功夫，则曰尽通，问其意况，则怨叹曰人皆有子，我独无，亦岂知人之明产，而尔之暗产耶！此外，如受胎三月五月，而每有堕者，虽衰薄之妇常有之，然必由纵欲不节，至伤母气而堕者，为尤多也。故凡恃强过勇者，多无子，以强弱之自相残也；纵肆不节者，多不育，以盗损胎元之气也，岂悉由妇人之罪哉！此景岳见道之言。古人每曰寡欲多男，此即其注脚也。世人每恨不孕，孰知既受而暗损之，屡受而屡损之，终身无子，不亦宜乎！第有妇人由于衰弱，或阴阳偏胜，堕胎至于数次，而医者竟无一策以保固之，亦可哀矣！予有至神至圣保孕之方，屡经效验，但信而行之，断不相误。<br />

                    <br>
                        　　<br />
　　<br />
　　卷一　保产论集成三合保胎丸<br />
　　此为素惯堕胎者设也。盖胎孕之屡堕，虽由于冲任亏、脾肾弱，若德性幽闲，五内无火者，决不堕也；能清心节欲，起居有恒者，决不堕也。凡屡堕者，皆偏陂之性，暴怒之人，以致于肝气有余，肝血不足，血虚生热，火烁子宫；又或恣纵不节，其胎必漏而堕矣。而世之安胎者，无非执泥古法，以香、砂、芎、艾为保孕良图，不知热药安胎，犹抱薪救火，不惟无济，而反速之。予甚不慊，因以古之内补丸、杜仲丸、白术散三方合凑，名三合保胎丸。以条芩清肝火而凉血，白术扶中气以健脾，当归养血宁心，熟地滋阴补肾，续断填损伤而坚胞系，杜仲益腰膝而暖子宫。至怯者加以人参，力不能者，不用亦可。药虽平易，功胜神丹，诚所谓钺斧相投，捷如影响，凡屡堕者服之，无不保全，实亦妇科保孕安胎之圣药也。再有叮咛，凡屡堕者，受娠一月，即制此丸服之。盖堕胎必在三月五月七月之间，此三月内切忌房劳、恼怒，犯之必堕，七月已过，万无一失。<br />
　　<br />
　　<br />
　　卷一　保产论三合保胎丸方<br />
　　大怀地（一十二两，用砂仁三两、老姜三两，同地黄入砂锅内，先以清水煮两昼夜，俟地黄将烂，始入好酒煮之，总以地黄糜烂为度，将酒煮干，取起，拣去砂仁、姜滓不用，将地黄捣膏听用）大当归（去头尾，取身切片，一十二两，以好酒洗过，晒干听用） 漂白术（取净干片，一十二两，以黄土研碎，拌炒极黄，取起，筛去土。孕妇肥白者气虚，加二两） 实条芩（枯飘者不用，取小实者，切片，六两，酒炒三次。孕妇黑瘦者加一两，性躁者二两） 棉杜仲（切片，一十二两，盐水拌抄，以丝断为度） 川续断（切片，一十二两，酒炒）上将后五味和为一处，火焙干燥，磨为细末，筛过，以前地黄膏和匀，少加炼蜜，入石臼内捣千余忤，为丸绿豆大。每早盐汤送三钱，晚临卧酒送三钱，每日如此，不可间断。孕妇素怯者，须两料方可，自一月服起，过七个月方保无虞。此方至神至圣，幸勿轻视。<br />
　　凡临产时，亟斋有六字真言：一曰睡，二曰忍痛，三曰慢临盆。予复有三字宝，曰未离经。较六字真言，更为亲切。盖六字真言出于常人之口，产妇未能深信；三字宝为医者之言，不容不信，诚保产金丹，回生上药。<br />
　　予以此法救人，莫可胜纪。凡临产家诊视，无论脉之滑涩，痛之紧缓，但曰未离经。仍嘱产妇曰，脉未离经，尚非正产，且脉气舒徐，定然安吉，惟宜加食稳卧，俟其时至可也。此何意？盖产育全赖母气为主，产妇闻其脉未离经，知时未到，不敢望其速下，惟安心耐之而已。产妇一安，举室皆安，庶无仓皇扰攘之患。天下原无难产之事，凡难产而致死者，总由时候未至，仓皇逼迫害之也。始则家长惊张，不能镇定，继则产妇娇怯，不肯忍痛，或弄产，或转胞，稍有腹痛，随即声扬，无知稳婆，便称是产，而试水坐草，一任胡为。岂知七候未临，胎气未足，子在胞中，安然不动，欲令其产，焉可得乎？因其久而不下，产妇则惊惧忧疑，饮食不纳，渐至气怯神昏，常有未产而毙者矣。予临是证，但曰未离经，惟以大剂甘温之药与之，如八珍、十全之类，助其产母之元气。若为正产，则腹痛阵紧一阵，痛急自下；倘非正产，则腹痛渐减渐缓，胎元得暖而安矣。予之所经，稳婆谓头已平门，予诊得脉未离经，用固胎暖药而安之，有迟至一月半月十日而产者，已经十数人矣。岂有头已平门，而能倒悬一月半月之理？即此可知稳婆之不足信。不观亟斋言曰：凡邪淫之妇，私胎并无难产，总因胎起于私，怕人知觉，只得极力忍痛，痛到极熟之时，则脱然而出。此岂有稳婆分掐，妙药催生乎？凡产育能耐心忍痛，听其自然，则万举万全；若谓药能催生，予则未敢许也。至催生之法，谓产时胞浆以下，一二时辰不生，方可用之。盖浆乃养儿之物，浆干不产，必胎元无力，愈迟则愈干，力必愈乏，不得不以大补气血之药助其母力。又惟人参为至圣，其次则脱花煎、芎归汤皆可。然亦须子已出胞，交骨既开，门户已正，方为有益，若止凭产妇腹痛之言，稳婆头至之说，妄用催生方药，不惟无济，反速其毙，慎之戒之！<br />
　　<br />
　　卷一　保产论附方<br />
　　<br />
　　十全大补汤<br />
　　拣人参炒白术 白茯苓 怀熟地 当归身 正川芎 杭白芍 炙黄 上肉桂 炙甘草生姜、红枣为引。<br />
　　<br />
　　八珍汤<br />
　　拣人参炒白术 白茯苓 大当归 正川芎 白芍药 怀熟地生姜、大枣为引。<br />
　　<br />
　　加味芎归汤<br />
　　治新产交骨不开。<br />
　　全当归 正川芎 油发灰 败龟板（炙）水煎热服。<br />
　　周虚中曰：阳主开而阴主阖，自然之理也。今交骨不开，阴极矣，必加肉桂以宣布阳和，庶为有济，若龟板、发灰之纯阴，仅可为通任脉之响导耳。<br />
　　<br />
　　脱花煎<br />
　　凡生产临盆，此方最佳。并治产难，经日不下，并死胎、胞衣不下俱妙。<br />
　　全当归（一钱） 正川芎（三钱） 上青桂（二钱） 淮牛膝（二钱） 净车前（一钱五分）水煎，加酒对服。若胎死不下，及胞衣不来，并加芒硝五钱；气虚困剧者，加人参二三钱，更加附子二钱，无不下者。此方比平胃散加芒硝，功胜百倍，其药味甘温，不伤元气故也。<br />
　　<br />
　　补中益气汤<br />
　　拣人参炒白术 炙黄 黑升麻 北柴胡 全当归 广陈皮 炙甘草生姜、大枣引。<br />
　　<br />
　　当归补血汤<br />
　　治产时去血过多，心内怔忡，头晕眼黑，昏沉不醒。<br />
　　炙黄 （一两） 当归身（五钱） 加炒米（一两） 生姜（五片） 大枣（五枚）水煎服。<br />
　　<br />
　　黑神散<br />
　　治产后血晕，胸腹胀痛，气粗，牙关紧闭，两手握拳，血逆之证。<br />
　　上青桂 全当归 杭白芍 黑炮姜 怀熟地 大黑豆（炒，五钱）水煎，酒对服。<br />
　　<br />
　　生化汤<br />
　　此方去旧生新。凡产后无论有病无病，能服数剂，使恶露尽去，新血速生，诚产后之要药也。世俗每以红糖下瘀，反致损胃，戒之！大归身（五钱） 正川芎（二钱五分） 光桃仁（二十一粒） 黑炮姜（一钱） 炙甘草（一钱）每日一剂，水煎热服，四五剂为度。<br />
　　<br />
　　清魂散<br />
　　治产后瘀血攻心，数日神昏不醒，瘀化为脓，流出臭秽而不知者，神效。<br />
　　白当归（三钱） 正川芎（二钱） 鲜泽兰（三钱） 荆芥穗（一钱） 益母草（二钱） 拣人参（一钱）炙甘草（五分）生姜、大枣，水煎服。<br />
　　<br />
　　加味芎归汤<br />
　　催生及产后最为稳当，功亦巨。<br />
　　当归身（三两） 大川芎（五钱） 上青桂（二钱）催生俱用此三味，水煎，对酒服，立下。预防血晕，以本方加酒炒荆芥二钱，先将此药煎好，俟胞衣以下，随即服之，断无血晕之患。效经千百，断不误人。<br />
　　<br />
　　八味地黄汤<br />
　　产后气浮喘促，不甚虚者，以此纳气归元。至虚者不能。<br />
　　怀熟地（五钱） 正怀山（四钱） 净枣皮（三钱） 白茯苓（三钱） 宣泽泻（一钱） 粉丹皮（一钱）川附片（二钱） 上青桂（二钱）水煎极浓，空心服。<br />
　　<br />
　　六味回阳饮<br />
　　凡真元已败，气血既亡，阴阳将脱，非此莫能挽回，诚回天赞化第一之功。此景岳新方，知者尚少。<br />
　　大熟地（五钱） 大当归（三钱） 黑炮姜（二钱） 熟附子（二钱） 青化桂（二钱） 上拣参（三五钱）加鹿茸数钱功更捷。生姜、大枣为引，水煎温服。此方不刚不猛，能回散失之元阳，能敛乱离之阴血，济急扶倾，无出其右者。<br />
　　<br />
　　催生简便方<br />
　　人能镇定耐痛待时，必无难产之患。或因仓皇急迫，不幸遇此，而催生之法，不可不知；又或穷乡僻壤，医药不便，诚为困苦。故附单方于此，以备急需。<br />
　　一治横生逆产，胞衣不下，并落死胎。用蓖麻子四十九粒，去壳研烂，于产妇头顶心剃去少发，以蓖麻膏涂之。须臾，觉腹中提上，即宜除下，却急于足心涂之，自然顺生。生下即速去药，迟则恐防肠出。如胞衣不下，贴足心即下。<br />
　　一乡村僻壤无药之处，不幸遇此。即觅花椒叶、香圆叶、柚子叶、茱萸叶、生姜、生葱、紫苏，浓前汤一盆。俟可下手，即令产妇以小凳坐盆上，浇汤淋洗其脐腹阴户，久久淋洗，气温血行，登时即产。以上诸叶，少一二味亦不妨。<br />
　　一治死胎不下及胞衣来迟，用黑豆一升炒香熟，入醋一大碗，煎至六七分，去豆取汤，分三次服之。以热手顺摩小腹，其胞胎俱下。<br />
　　<br />
　　又方<br />
　　用冬蜜一大杯，以百沸汤调服之，立下；如胞衣来迟，再服一碗，即下。<br />
　　一治产难及横生逆产，或血海干枯，以致胎死不下，惶惶无措，死在须臾，急用皮硝五钱、熟附子一钱五分，好酒半杯、童便半杯，同煎三沸，温服立下，百发百中。<br />
　　一方治产妇元气弱极，胞衣来迟者，用真青化桂三钱，当归、川芎各钱半，酒煎，热服立下。<br />
　　一下死胎 用麦芽半斤，捣碎，水二大碗，煎至一碗，服之即下。<br />
　　<br />
　　一方<br />
　　天花粉酒炒四钱，上肉桂、淮牛膝淡豆豉各三钱。<br />
　　用水二碗，煎至一碗，热服即下。<br />
　　<br />
　　熟料五积散<br />
　　此方专治妇人产后外感内伤，瘀血不行，痰凝气滞，头疼身痛，恶寒发热，心腹疼痛，寒热往来，似疟非疟，小腹胀满，伤风咳嗽，呕吐痰水，不思饮食，胸紧气急，手足搐搦，状类中风，四肢酸疼，浑身麻痹，凡产后一切无名怪证，并皆治之。<br />
　　夫产后百节俱开，气血两败。外则腠理不密，易感风寒；内则脏腑空虚，易伤饮食；稍有不慎，诸证丛生。<br />
　　古书有产后以大补气血为主，杂病以末治之之戒，后世莫不遵之。惟事滋补，不知风寒未去，食饮未消，滋补一投，反成大害。昧者犹以为药力未到，愈补愈深，死而后己。天下之通弊，莫此为甚！予昔于潭州遇师指授此方，按法治之，往辄裕如，不敢自秘，逢人口授，并曾刊板印送，于兹四十余载，活人莫可胜纪。但虑世人不悟，以为浅近之方，安能神应若是？故古人谓千金易得，一诀难求。予今诀破，庶狐疑顿释。方名五积者，谓此方能去寒积、血积、气积，痰积、食积也。今产后之病怯，正犯此五积，以五积之证，投五积之方，岂非药病相值乎！犹虑药味辛散，而以醋水拌炒，名熟料五积散，俾药性和缓，表而不发，消而不攻。方内所用肉桂解表逐寒，白芍和荣谐卫，苍术、浓朴走阳明而散满，陈皮、半夏疏逆气以除痰，芎、归，姜、芷入血分而祛寒湿，枳壳、桔梗宽胸膈而利咽喉，茯苓去饮宁心，甘草和中补土。大虚大怯者，加人参，微虚者可不用。<br />
　　共为温中散寒之妙剂，用于产后，无往非宜。<br />
　　<br />
　　五积散<br />
　　本方原有人参，因世人不敢轻用，故方中未载。<br />
　　香白芷（一钱，不炒） 上青桂（一钱，不炒） 川浓朴（一钱） 正川芎（一钱） 芽桔梗（一钱）陈枳壳 白云苓 炒苍术 杭白芍 法半夏 黑炮姜炙甘草 广陈皮（以上各一钱） 全当归（二钱） 虚加人参（一钱）上药味皆宜秤过，除白芷、肉桂在外不炒，余药合为一剂。用好醋小半杯，净水一杯，与醋和匀，将药润湿，入锅内炒至黄色为度，取起摊地上，去火毒，候冷，入白芷、肉桂在内。生姜三片，红枣三枚，净水二碗，煎至一碗，热服。此方至平稳，见效之后，根据而服之，不拘剂数，以愈为度，惟产后大汗泄泻，或虚脱之证，忌之。盖此方但能去病，不能补虚，虚证有方在前，并宜参考。<br />
　　<br />
　　产后简便方<br />
　　产时母肠先出，然后见生，产后其肠不收，甚为危迫。用醋半杯，新汲水半杯调匀， 产妇面，每 一缩，三收尽。真良法也。<br />
　　<br />
　　又方<br />
　　以蓖麻子四十九粒，去壳研烂，涂产妇头顶心，肠即收入，急去药，以温水洗净，倘其肠干燥难收，用磨刀水温润其肠，再以雄磁石煎汤服之，其肠自收。<br />
　　产妇及平居，偶因用力太过努伤，致子肠不收。用艾丸绿豆大，灸头顶心百会穴三五壮，即收。<br />
　　<br />
　　又方<br />
　　以盐汤洗净，后用五灵脂烧烟于桶内，令患者坐桶上，熏之自上。<br />
　　<br />
　　又方<br />
　　用清油五斤炼熟，以盆盛之，候温凉，令产妇坐油盆内，约一顿饭久；仍以皂角为细末，微以一厘吹入鼻中，令作嚏，立止。<br />
　　<br />
　　产后玉门肿痛<br />
　　用蛇床子三两煎汤，频洗即愈。又以葱白和乳香捣成膏，贴肿上效。<br />
　　<br />
　　产后乳汁不通<br />
　　用天花粉炒黄为细末，每用二钱，以红饭豆煎浓汤调服，每日服二次，其乳流溢。<br />
　　<br />
　　产妇气血太虚无乳者，用<br />
　　全当归（三钱） 正川芎（二钱） 穿山甲（炙） 王不留行（各一钱五分） 川木通（五分）猪蹄一只煮药，以猪蹄烂为度，去药，服汤并蹄，立通。<br />
　　产后阳气虚寒，玉门不闭，用。<br />
　　石硫黄 海螵硝 北五味各等分。<br />
　　共为末，掺患处，日三易。<br />
　　<br />
　　产后玉门不闭，阴户突出。<br />
　　石硫黄（三钱） 菟丝子 吴茱萸（各二钱） 蛇床子（一钱五分）水一大碗，煎至半碗，频洗自收。<br />
　　<br />
　　产后擦破膀胱，不能小便而淋沥。<br />
　　黄丝绢（一尺，剪碎） 牡丹皮 鲜白芨（各一钱）将丹皮、白芨研为末，同黄绢用水一碗，煮至绢烂，空心服之。服时不可作声，作声则不效。<br />
　　<br />
　　<br />
　　卷一初诞救护<br />
　　小儿初生，或不能发声，谓之梦生。多不知救，深为可悯。切勿断脐带，速用明火将胞衣炙暖，使暖气入儿腹，更以热汤荡洗脐带；却取猫一只，以布袋裹其头足，使伶俐妇人，拿住猫头，向儿耳边，以口啮猫耳，猫必大叫一声，儿即醒而开声，方可剪断脐带。<br />

                    <br>
                        　　又有因难产，或冒风寒，收之稍迟，儿气欲绝，不能啼者，亦以前法温暖之，令暖气入腹，气回即苏，更令父母之真气呵而接之。<br />
　　凡断脐带，世俗皆以刀剪断之，最为不妥。但以大纸捻蘸香油，燃火于脐带上，烧之令断。盖所以补接其阳气，不但为回生起死之良法，且日后无伤寒泄泻之患。<br />
　　初生肾缩，乃受寒气所致。用硫黄、吴茱萸各三钱，研极细末，捣取葱汁调药，涂脐腹；另以蛇床子烧烟，熏之即伸。<br />
　　闷脐生者，儿粪门有一膜，闷住儿气，故不能出声，拍之则膜破而叫矣。又有用轻巧妇人，以银簪轻轻挑破为甚便；或不能挑，急以暖衣紧包，勿令散放，以热水浸其胞衣，寒天则以火炙之，久则热气入腹而气内鼓，其膜自破，声自出。<br />
　　又有生下无谷道者，乃肺热闭于肛门。急以金银或玉簪，看其端的刺穿之，或以火针刺穿，但不可深。以油纸捻套住，免其再合。<br />
　　儿初生下，遍身如鱼脬，或如水晶，破则流水，以密陀僧研细末惨之。<br />
　　初生遍身无皮，俱红肉，急以早米粉干扑之，候其皮生全则止。<br />
　　初生大小便不通，腹胀危急者，急令妇人口含热水，吮儿之前后心，并脐下、手足心共七处。每一处吮吸七口，以肉色红赤为止，须臾即通。又方，以葱汁、人乳各半调匀，抹儿口中，须臾即通。<br />
　　初生不尿，以葱一根切碎，人乳半杯同煎，去葱取乳，分作四次服，即尿。不吮乳者，服此即吮乳。<br />
　　<br />
　　<br />
　　卷一调燮<br />
　　小儿初生，饮食未开，胃气未动，廓然清虚之府，宜乘此时加意调燮。于儿未啼之时，令精巧妇女轻指探儿口，挖去污血，随以甘草汤，用软帛裹指蘸汤，拭去口中涎沫。然后看儿面色，若身面俱红，唇舌紫赤，知其必有胎毒。每日用盐茶，但不可太咸，以帛蘸洗其口，去其粘涎，日须五六次。此法至神至异，世所不知。<br />
　　盖儿之胎毒，藏于脾胃，口中多有粘涎，其马牙、鹅口、重舌、木舌，皆从此起。每日洗拭，则毒随涎去，病从何来？而且至简至易，何忽视而不为？倘胎毒重，直须洗过周岁方得。此有毒者之调燮也。倘儿面唇淡红，此为胎寒，不可用茶，惟以淡姜汤洗拭，每日一二次足矣。盖姜能开胃，而且和中，最切于时用者。至于古方之用黄连、大黄、朱砂、轻粉开口之法，此时断不可用。今时禀受，十有九虚，苦寒克削，最不相宜。况婴儿初诞，如蛰虫出户，草木萌芽，卒遇暴雪严霜，未有不为其僵折者，以苦寒而入有涎之口，亦若是也。每见三朝七日，必有肚疼、呕乳、泄泻、夜啼之证，是皆苦寒伤胃之害，其孰能知之！或曰：子言苦寒不可用于初涎之口，何以后之沆瀣丹及泻青丸，有三黄大黄，得无矛盾乎？曰：彼胎毒已现，外证可凭，有病病当，何大黄之足畏！今初涎开口，未辨毒之有无，即使有毒，尚然未发，深藏潜伏，声臭俱泯。程凤雏有言：正如闾问无事时，未可执平人而诛之曰，尔将为寇也。以苦寒而开口，是诛平人也；毒发而畏苦寒，是有寇不诛，乌乎可也？<br />
　　<br />
　　卷一脐风论证<br />
　　脐为百风总窍，五脏寒门，道家谓之下丹田，为人身之命蒂。儿在胎时，口鼻未通呼吸，惟脐间真息，随母之呼吸为呼吸；及其下地，囫底一声，气通口鼻，而胎元之一息，不复为用矣。遂寄于脐内一寸三分，中虚一穴，左青右白，上赤下黑，中央黄色，八脉九窍，经纬联系，为真息往来之路，坎离交会之乡，凡修炼仙胎，皆从此处立基，所以谓之命蒂。故小儿初生，惟脐之干系最重。断脐之时，不可不慎，或剪脐带太短，或束不紧，致外风侵入脐中，或浴儿时牵动脐带，水入生疮，客风乘虚而入，内伤于肾，肾传肝，肝传心，心传脾，脾传肺，蕴蓄其毒，发为脐风。其证面赤啼叫者心病，手足微搐者肝病，唇青口撮，痰涎壅塞者脾病，牙关紧急者肾病，啼哭不止者肺病。五脏之证略见一二者，犹可治，悉见者不治。<br />
　　小儿初生，惟脐风为恶候。其证有三：曰脐风，曰噤口，曰锁肚。虽皆脐证，而寒热自别，治者宜详。<br />
　　一曰脐风。由断脐后为水湿风寒所乘，入于脐而流于心脾，令肚腹胀满，吮乳口松，多啼不乳，此初起之时，速用火攻散之。若至气息喘急，啼声不出，或肚上青筋，吊疝作痛，此胎毒夹风邪入脏，外用火功，内服指迷七气汤方见二卷胎毒门二。若肚脐青肿，撮口不开，牙关紧闭，口吐白沫，爪甲青黑者，皆不治。<br />
　　一曰噤口。其证眼闭口噤，啼声渐小，舌上聚肉如粟米状，吮乳不得，口吐白沫，大小便不通。遇此先看其上 有点子，即以指甲轻轻刮破，以木香、白蔻仁各五分，煎汤化下沆瀣丹，利动脏腑，气顺自愈。<br />
　　一曰锁肚。由胎中热毒壅盛，结于肛门，大便不通。急令妇女温水漱口，吮儿之前后心，并脐下及手足心，共七处，凡四五次；外以轻粉五分研末，蜂蜜少许，温水调服，以通为度。如更不通，以葱白三四寸长，用油抹润，轻透谷道，纳入二寸许，以通为快，若至七日不通者死。<br />
　　古人之论脐风，皆谓由于水湿风冷所致，予则以为古论犹未尽也。盖脐风有内外二因，有可治不可治之别。<br />
　　外因者，风湿所伤；内因者，禀父母之真阳不足也。予尝见一士，其妻产育十数胎皆男，尽殇于七日内之脐风，无一存者。若谓外邪所伤，何以独伤此家之儿，又岂无一儿能避之者？此内因之显而易见也。凡男子之命门真阳不足者，右尺脉必细涩无神，生子必有脐风。此予察之详，见之确，非耳闻者比也。其外因者，病发于二、三、四、五日之间，病生于六腑，故可治；内因者，必发于六七日之间，病生于五脏，故不可治。曩者，夏禹铸有预防脐风之诀，谓三朝一七，看儿两眼角黄，必有脐风，不知禀受浓者，生下即满面红黄，乃为吉色，误认脐风，其害不小，此法不确。惟令乳母每日摸儿两乳，乳内有一小核，是其候也。然乳内有核，发脐风者固多，而复有不发脐风者，此法十有七八，亦有二三分不确。但看小儿不时喷嚏，更多啼哭，吮乳口松，是真候也，急宜治之。第脐风之治，无一成法可遵，虽有疏风攻下之法，莫能济急。独予异授灯火，无论脐风痉搐，以及凶危险证，用药不能挽回者，此火可以生之，久经效验，未肯轻传，因见幼科不知火穴，往往错误用之，反致引动风邪，蔽固火毒，致儿身热不退，火毒内攻，每多不救，故不忍隐秘，尽行吐露，以公诸世。世之幼科治病，辄曰剪风，曰截风。夫剪者，邀遏之谓也；截者，堵塞之谓也。以火功用于中宫任脉所行之地，岂非堵遏其邪，而犯关门逐盗之戒乎？不知风邪之在人身，善行数变，无形无声，欲除其害，无如疏散条达而去之，不使久羁于荣卫经络则善矣。如仲景之治伤寒，而立汗吐下三法。邪之在表者，汗而散之；邪之在上者，吐而越之；邪之深入者，下而夺之。总欲其邪尽而后已，未闻有邀截之为也。今幼科不但不为逐邪，而反闭关绝险，阻其去路，使邪气进不可，退不能，猖狂踯躅，欲其不倒勿相攻，斩关逆犯者，不可得也。此皆为治者酿成之祸，于邪何尤？凡邪之伤人，未有不从三阳而入；驱除之法，亦必使其从三阳而出。故此火穴亦惟三阳有之，盖欲引其出表，断不使之入里也。敬为图说详后，并请政大方。<br />
　　<br />
　　<br />
　　卷一　脐风论证用火口诀<br />
　　夫婴儿全身灯火，诚幼科第一捷法，实有起死回生之功。火共六十四，《阴符》易数，能疏风散表，行气利痰，解郁开胸，醒昏定搐，一切凶危之候，火到病除。用火之时，倘值寒冬，必于房中燃烧明火，使儿不致受寒。灯草大小适中，以麻油染用。令老练妇人，抱儿解衣去帽，从左耳角孙起，总根据后之歌诀用之。凡用火不可姑息，勿谓火数太多，悯其难受。盖小儿受病，由其经络凝滞，脏气不舒，以火散之，正欲使其大叫大哭，方得脏气流通，浑身得汗，荣卫宣畅，立时见功。此火暗合周天，不可减少，少则不效，若救脐风，非此不可。火穴歌图并列于后。<br />
　　<br />
　　卷一　脐风论证集成神火歌<br />
　　仙传神火天然理，始自角孙脉起，听宫曲鬓本神旁，次及天容仍右取。囟会承浆左肩井，曲池合谷诸邪屏，气关已过至神门，右亦如之昏可醒，左乳根中七 始，右亦如之何待齿。脐下阴交续命关，平平三点凶危止。脊中身柱至长强，肺俞阳陵承山当。昆仑解溪邱墟穴，涌泉右亦效之良。（俞音恕。）<br />
　　<br />
　　卷一指明火穴<br />
　　仙传神火天然理，始自角孙螈脉起（凡用神火，无论男婴女婴，皆从左边用起。角孙在耳尖上，螈脉在耳后根。）听宫曲鬓本神旁，次及天容仍右取（听宫在耳门前，曲鬓在鬓脚旁，本神在额角，天容在耳叶根下。左边已完，右亦如此。）囟会承浆左肩井，曲池合谷诸邪屏（囟会即囟门，承浆在下唇宛宛中，肩井在肩上宛宛中，从左起，故曰左肩井。曲池在肘湾上廉屈纵处，合谷在虎口近叉骨处。）气关已过至神门，右亦如之昏可醒（气关在食指第二节，神门在掌后下廉锐骨之端。左完右亦如之。）左乳根中七 始，右亦如之何待齿（自左乳根下起，从上至下七 止，右乳根亦如此。）脐下阴交续命关，平平三点凶危止（阴交在肚脐下半寸，用火三 。）脊中身柱至长强，肺俞阳陵承山当（身柱在项骨三节下，从上至下九 ，至长强穴止。肺俞在两饭匙骨缝中，阳陵泉在膝外边下三寸，承山在脚肚尽处。）昆仑解溪邱墟穴，涌泉右亦效之良（昆仑在外踝骨后，解溪在系鞋带处，邱墟在外踝骨前，涌泉在脚底中心。左脚完，右亦如之。）<br />
　　<br />
　　卷一　指明火穴宜用火者<br />
　　一平素产子有脐风，则胎胎不爽。于产下第二日，勿待其发，先以此火散之，百不失一。<br />
　　一胎婴生下，多啼不乳，喷嚏呵欠，吮乳口松，是即脐风作矣。急以此火散之。<br />
　　一凡儿病面青面黑，扭项摇头，仰身擦面，或眼青怒视，或左右斜视，或上下窜视，或两目连扎，或头项牵强，蜷舌露筋，嘘风撮口，啼哭咬人，或手如数物，或两手牵引，或两足跳掣，忽扰忽乱，失张失志，但觉神情与常有异者。由从前表里不清，将欲作痉，此火至妙。<br />
　　一伤寒已痉，角弓反张，眼目斜视，左右搐搦，并中恶、客忤、痫证，与食填太阴，及一切风闭、火闭、痰闭、气闭，乍然卒死者，此火最神。<br />
　　一食伤脾胃，肚大青筋，于端午日午时，用全身灯火，复于青筋开叉处，以火载之，一叉一点，其病自消。<br />
　　一风寒痰气闭塞之证，此火实有神功。凡用灯火既完，候儿啼哭已停，即以金粟丹半丸，姜汤化服。服后，以衣裹之，蒙其头面，令之安卧片时，以复其神志，其病如失。<br />
　　<br />
　　<br />
　　卷一　指明火穴切忌火者<br />
　　一小儿四时伤风感冒，身热自汗，大小便调，唇舌如常，口不作渴，此表病轻证也，疏解之则愈。愚人妄用，是谓轻病重治，反为不详。<br />
　　一小儿邪已入里，身热面赤口渴，大小便秘，唇焦舌紫眼红，或手足心热，夜热焦烦，舌上黄胎，扬手掷足，掀衣揭覆，此里证内热也。清利之自愈，不可用火，强用，不特不能使热邪从里以达表，适足以助热而耗阴，致身热不退，在夏秋燥令，尤为大忌。<br />
　　一小儿大病久病，身体怯弱，面目青黄，唇舌白莹，摇头斜视，昏睡露眼，形骸消瘦，声息轻微，自汗盗汗，或一切呕吐泻利，痘麻疮痈，久疟久嗽，失血之后，精神疲倦，乳食减少，指纹沉细，六脉无神，此皆虚极之证。切忌火攻，虑其升故也。<br />
　　一切久热消渴疳证，形骸黑瘦，毛发焦枯，由阴亏血弱，虚热所为。误用灯火，愈增其病，慎之！一灯火为儿科切要。今医家不特不明火穴，而并不辨寒热虚实，不当用而用之，反为大害。惟根据以前辨法，则用之无不当矣。<br />
　　夏禹铸曰：脐风初发，吮乳必口松，两眼角挨眉心处，忽有黄色，宜急治之，治之最易；黄色到鼻，治之仍易；到人中、承浆，治之稍难，口不撮，微有吹嘘，犹可治也。至唇口收束锁紧，舌头强直，不必治矣。一见眉心鼻准有黄色，即用灯火于囟门一 ，人中、承浆，两手大拇指端少商各一 ，脐轮绕脐六 ，脐带未落，于带口一 ，既落，于落处一 ，共一十三 ，风便止而黄即退矣。<br />
　　予按：古今灯火，惟上全身火，有经有府，有理有法，无有出其右者。第火穴多，恐仓卒之际，在娴熟者不难，倘素未经练者，一时不能用，故附夏氏脐风火图于此，庶忙迫之时，可以济急。此火亦曾经验，第不及全身灯火耳。<br />
　　<br />
　　卷一回生艾火<br />
　　以前全身灯火，皆为实邪升散之用，并一切怪证莫可名状者，无不奏功。倘涉久病体虚，忽然精神溃乱，人事昏沉，前火则为不宜，须用回生艾火挽之。盖此火能回散失之元阳，收归气海，固其根蒂，免致离散。其法以生姜切为纸浓薄片，大如指甲，贴尾闾穴（脊骨尽处、命门穴在腰脊间，前正对脐，）以艾绒揉紧如绿豆大，安姜片上，用火灸之，每穴以三炷为度，灸完，另以姜片贴脐下阴交穴，如前灸之。此火不特小儿可用，凡男妇一切中风中痰，气厥阴证，虚寒竭脱，凶危之候，咸宜用之。有起死回生之功，幸毋轻视。<br />
　　凡小儿中恶、客忤，以及痰闭、火闭、风闭，乍然卒死，即以全身灯火醒之。倘一时未有其人，即以大拇指掐其人中穴，病轻者一掐，即啼哭而醒；倘不应，掐合谷；又不应，掐中冲；若再不应，其病至重，则以艾丸如萝卜子大，于中冲穴灸之，火到即活。盖中冲一穴，为厥阴心包络之脉所出，其经与少阴心脏相通。此火一燃，则心中惕然而觉，倘此火全然不知，则百中不能救一矣。<br />

                    <br>
                        　　<br />
　　卷一　回生艾火入方<br />
　　<br />
　　辰砂僵蚕散<br />
　　治撮口、脐风、锁肚。<br />
　　镜辰砂（水飞，五钱） 直僵蚕（炒，一钱） 天竺黄（五分） 蚌珍珠（三分） 真麝香（一分）为末。每用少许，蜜调，抹儿口中。<br />
　　<br />
　　龙胆汤<br />
　　治身热脐风撮口。<br />
　　龙胆草 钩藤钩 北柴胡 片黄芩（炒） 京赤芍 炙甘草 芽桔梗 白茯苓（各五分） 川大黄（纸包，煨，一分）大枣一枚，水煎，温服。<br />
　　<br />
　　治撮口<br />
　　用牛黄一分，研末，竹沥调，滴入口中。<br />
　　<br />
　　又方<br />
　　取蝎虎（即壁虎也一个，）装瓶内，用朱砂细末，亦入瓶内，封其口月余。令食朱砂，取出，其身赤色，阴干为末。每一二分，酒调下。<br />
　　<br />
　　又方<br />
　　治撮口用。<br />
　　穿山甲（用尾上甲三片，羊油炙极黄色） 蝎梢（七个）共为细末，入乳汁调涂乳上，令儿吮之。用浓衣包裹，须臾汗出即愈。<br />
　　<br />
　　保生汤<br />
　　治脐风、锁肚、口噤。<br />
　　北防风（七分） 陈枳壳（五分） 小橘红（四分） 白茯神（三分） 荆芥穗（三分） 远志肉（四分）制南星（五分） 芽桔梗（三分） 炙甘草（二分）灯芯引。<br />
　　<br />
　　二豆散<br />
　　治脐肿突。<br />
　　红饭豆 淡豆豉 天南星 鲜自蔹（各一钱）共为末。用芭蕉自然汁少加香油调药，敷脐四旁，得小便自下，即愈。<br />
　　<br />
　　龙骨散<br />
　　治脐疮。<br />
　　石龙管（ ，一钱） 真轻粉（五分） 川黄连（一钱） 枯白矾（ ，一钱）共为末，干掺。<br />
　　<br />
　　一方<br />
　　用大红羊绒，烧灰为末，敷之效。<br />
　　<br />
　　<br />
　　卷一　回生艾火脐证简便方<br />
　　小儿初生犯撮口脐风、荷包风，鹅口风等项，并齿根边生白点，名马牙，啼哭不吮乳，即看口内坚硬之处，或牙根边白点，将针挑破出血，浓煎薄荷汤，磨京墨调匀，以指搅过，再以产母乱发蘸墨，满口搽之；仍用新青布蘸温水展口，即愈。<br />
　　小儿脐风撮口，用完全生葱二根，捣烂取汁，又以直僵蚕三个，炒去丝，研极细末，以葱汁调匀，涂母乳头上。令儿吮之，或灌儿口内亦可。<br />
　　小儿脐风撮口，以艾叶烧灰填脐上，以帛缚之；若脐带已落，用蒜切薄片，贴脐上，以艾火灸之，候口中有艾气，立愈。<br />
　　小儿噤风，初生口噤不乳，蝉蜕十四枚，全蝎去尾毒，洗去盐泥十四枚，炒干为细末，入轻粉三分。每用一匙，乳汁调灌。<br />
　　小儿撮口，但看舌上有疮如粟米者是也。以蜈蚣炙焦，研末敷疮上。<br />
　　撮口噤风，面黄色，气喘，声不出，由胞气挟热，流毒心脾，故令舌强唇青，撮口发噤，用直僵蚕二枚，去嘴，略炒为末，蜜调，纳儿口中。<br />
　　小儿十日内，口噤不乳，取大蜘蛛一枚，去足，炙焦，研细末，入猪乳一小杯和匀。分作三次，徐徐灌之，神效无比。<br />
　　小儿脐疮出血及脓，用海螵蛸、胭脂共为末，以油润疮，乃搽药。<br />
　　<br />
　　<br />
　　卷一初生护持<br />
　　婴儿初生，肌肤未实，宜用旧絮护其背，亦不可太暖。更宜数见风日，则血气刚强，肌肉致密；若藏于重帏密室，或浓衣过暖，则筋骨软脆，不任风寒，多易致病。衣衫当随寒热加减，但令背暖为佳，亦勿令其汗出，恐致表虚，风邪易入。乳哺亦不宜过饱，所谓忍三分饥，吃七分饱，频揉肚，少洗澡，皆至言也。又须令乳母预慎六淫七情，盖儿初生，藉乳为命。善为乳母者，夏不欲热，热则致儿吐逆；冬不欲寒，寒则致儿咳嗽。怒乳则上气颠狂，醉乳则身热腹痛。新房而乳，则瘦瘠交胫不能行，新浴而乳，则发吐伤神。冷热不调，停积胸膈，结为痰饮，遂成壮热，壮热不已，乃成风痫。儿啼未停，剧以乳哺，气逆不消，因成乳癖；有孕而乳，致儿黄瘦，肚大脚小，名曰魃音忌病。总之，乳母能慎寒暑、恚怒、浓味炙 ，庶乳汁清和，儿不致病；否则，阴阳偏胜，气血沸腾，乳汁败坏，必生诸病。<br />
　　若屡服药饵，则脏腑阴损，多变败证，均不可不知。<br />
　　初诞之时，有于头额之前，发际之间灸之，又有以灯火遍身烧之，彼以为能截风路，不知适足以大开风门。<br />
　　盖火功由儿有病，不得已而用之，无故而用，伐及无辜，诸病自兹始矣。戒之戒之！凡浴时，须调和汤水，试看冷热。若不得所，令儿怖畏，况冬久浴则伤寒，夏久浴则伤热。其浴儿当护儿背，恐风寒从背而入。<br />
　　凡洗儿衣，不可露于星月之下，易惹邪祟。如偶失收，当用醋炭熏过，方可衣之。有鸟名天地女，又名隐飞鸟，最喜阴雨夜过，飞鸣徘徊，其鸟纯雌无雄，善落羽毛于儿衣中，令儿作病，不可不谨。<br />
　　凡当春夏月间，宜令其地卧，使不逆生长之气；如遇秋冬，宜就温和，使不逆收藏之令。<br />
　　凡在春天，勿与护顶裹足，以致阳气不舒，因多发热。即至年长，下体勿令过暖，盖十六岁前，血气方盛，如日方升，惟真阴未足。下体主阴，得清凉则阴易长，过温暖则阴易消。故《曲礼》云：童子不衣裘裳。<br />
　　夫人以脾胃为主，故乳哺须节，节则调养脾胃，过则损伤脾胃。夏天忌热乳，冬月忌寒乳，皆宜捏去之，而后与之。凡食后不可与乳，乳后不可与食，小儿脾胃怯弱，乳食并进，难于消化，初得成积，久则成癖成疳，皆乳母不慎之过。<br />
　　凡寒则加衣，热则减衣，过寒则气滞而血凝涩，过热则汗泄而腠理疏，以致风寒易入，疾病乃生。更忌解脱当风，易于感冒，然风和日暖，又当抱出游戏。如阴地草木，不见风日，未有能坚起者，又不可日置地间，令肚着地，以致脾宫受寒，腹痛泄泻，慎之慎之！<br />
　　<br />
　　卷一勿轻服药<br />
　　初诞之儿，未可轻药。盖无情草木，气味不纯，原非娇嫩者所宜，且问切无因，惟凭望色。粗疏之辈，寒热二字且不能辨，而欲其识证无差，未易得也。凡有微疾，不用仓忙，但令乳母严戒油腻荤酒，能得乳汁清和，一二日间，不药自愈。所谓不药为中医，至哉言也！每见愚人，儿稍不快，即忙觅医，练达者或不致误，疏略者惟以通套惊风药治之。此无事之中生出有事，伐及无辜，病反致重。父母见其无效，是必更医，卒无善手，相与任意揣度：曰风、曰痰、曰惊、曰热？前药未行，后药继至，甚至日易数医，各为臆说，汤丸叠进，刻不容缓。嗟乎，药性不同，见识各异，娇嫩肠胃，岂堪此无情恶味扰攘于中！不必病能伤人，而药即可以死之矣。予每见不听劝戒，杂药妄投者，百无一救，哀哉！冯楚瞻曰：凡为幼科，犹宜参看方脉诸书。盖幼稚名曰哑科，疾病痛苦，勿能告人，全赖治者细心详察。况幼科诸书，理浅言略，难明病源。惟以小儿不节饮食为执见，最重消磨。更以纯阳之子为定论，恣投寒苦。孰知易停滞者，脾气必虚，若图见小效于目前，则便遗大害于日后。况芽儿易虚易实，言虚者，正气易于虚也；言实者，邪气易于实也。然邪凑之实，必乘正气之虚，若罔顾正气之虚，惟逐邪气之实，其有不败者几希！如寒伤荣也，但温养荣阴；风伤卫也，惟辛调卫气。但使荣卫和平而宣行，则客邪不攻而自散。使正气自行逐贼，则邪退而正气安然，如浮云一过，天日昭明也；若专投与气血无情之猛剂，客邪虽散，正气亦伤，乘虚之邪，将接踵而至矣。岂知正气不至空虚，邪必不能凑而为实！至于云纯阳者，以无阴而谓，乃稚阳耳，其阳几何？阴气未全，而复败其阳，将何以望其生长耶？况天地之气化日薄，男女之情性日漓，幼稚之禀受日弱。有禀父之气不足者，多犯气虚中满；有禀母之阴血不足者，多犯阴虚发热。患痘则多犯肾虚内溃之证。此皆先天不足所致，近来比比皆然，若徒效上古克削寒凉，如肥儿丸、芦荟丸之类，则千中千死，莫能挽也。至云小儿阳火有余，不知火之有余，实由水之不足，壮水以制阳光，先贤至论，服寒凉百不一生，古哲格言。以不生之药，投欲生之儿，心何忍哉！凡小儿脾胃自能消谷，今偶有停滞，则脾胃受伤，只健其脾胃，而谷自化矣。故方有助脾消化，推荡谷气者，有禀命门火衰，生火补土者，有一消一补者，有以补为消者，诚恐宽一分即耗一分元气也。夫人有生，惟此一气，易亏难复，何可轻耗？况幼稚之禀，尤为易亏。惟必根究先天之薄弱，而从方脉诸书，求源探本以为治，斯能补救当代赤子元气于后天，便亦培植后代赤子元气于先天，而寿世于无疆矣。若徒宗上古幼科浅略方论，则犹灌溉树木者，罔顾根本，而惟洒润枝叶，欲望其生长，未之有也，而况复加划削者乎！<br />
　　<br />
　　卷一药饵之误（张景岳）<br />
　　小儿气血未充，一生盛衰之基，全在幼时，此饮食之宜调，而药饵尤当慎也。今举世幼科，既不知此大本，又无的确明见，而惟苟全目前。故凡遇一病，则无论虚实寒热，但用海底兜法，而悉以散风消食，清痰降火，行滞利水之剂，总不出二十余味，一套混用，谬称稳当，何其诞也！夫有是病而用是药，则病受之；无是病而用是药，则元气受之。小儿元气几何？能无阴受其损而变生不测？此当今幼科之大病，而医之不可轻任者，正以此也。又见有爱子者，因其清瘦，每以为虑，而询之庸流，则不云痰火，必云食积，动以肥儿丸、保和丸之类，使之常服。不知肥儿丸以苦寒之品，最败元阳，保和丸以消导之物，极损胃气，谓其肥儿也，适足以瘦儿，谓其保和也，适足以违和耳。即如抱龙丸之类，亦不可轻易屡用。予尝见一富翁之子，每多痰气，或时惊叫，凡遇疾作，辄用此丸，一投而愈，彼时以为神丹，如此者不啻十余次。及其长也，则一无所知，凝然一痴物而已。岂非暗损元神所致耶？凡此克伐之剂，最当慎用。故必有真正火证疳热，乃宜肥儿丸及寒凉等剂；真正食积胀满，乃宜保和丸及消导等剂；真正痰火喘急，乃宜抱龙丸及化痰等剂。即用此者，亦不过中病则止，非可过也。倘不知此，而徒以肥儿、保和等名，乃欲藉为保障，不知小儿之元气无多，病已伤之，而医复伐之，其有不萎败者，鲜矣！<br />
　　<br />
　　卷一看病诀<br />
　　小儿初生，欲知其有病无病？以手捻其头，摸其颐颔，不作声者为无病。以手指探其口，虽发声而从容咂指者，有病亦轻；若能发声，不咂指者，面色青红带紫，或牙关紧急，不纳乳汁，此落地受寒之甚，风邪入足太阳及足阳明而然也，须急治之，庶可平复。<br />
　　初生之儿，肥胖色嫩，日觉好看者，此其根本不坚，甚非佳兆，且最易感冒风寒。邪入腑者，近在第二三日见之，其证吐乳夜啼腹鸣。此皆胎风之类，然证犹浅而易治，宜用全身灯火，十不失一。<br />
　　若邪之入脏，远在六七日见之。此即脐风、噤风、撮口风之候，若口噤舌大，痰壅者，皆不治，盖病传入脏，系心脾肺三经也。此风气甚盛，无所发泄，便形见于喉口、牙关、声音也。凡生下时，身破裂者死，阴囊白者死，阴不起者死，无粪门者死，股间无生肉者死，开口如鸭声者死，粉白花色者死，皮肉不光者死，泣不出声者死，舌如猪肝色者死。面无彩色者夭，脐带短大紫色者夭，生下浑身银白色者夭。生下有齿者大凶，主伤父母，不然必伤自身；生下未裹即撒尿者，杀父母，荡家产，在世终身劳苦。<br />
　　<br />
　　<br />
　　卷一寿夭辨<br />
　　头者诸阳之会，髓之海也。凡儿头角丰隆，髓海足也；背者五脏六腑俞穴，皆附于背，脊背平满，脏腑实也；腹者水谷之海，腹皮宽浓，水谷盈也。目为肝窍，耳为肾窍，鼻为肺窍，口为脾窍，七窍无阙，形象全矣。故知肉实者脾足，筋强者肝足，骨坚者肾足，不妄言笑者心足，不多啼哭者肺足，哭声连续者肺实，不久眠睡者脾实，兼之脚健而壮，项长而肥，囊小而黑，根本固也；肌肉温润，营卫和也，而更腮妍如桃，发黑似漆，表气实也；小便清长，大便滋润，里气实也。以上皆为寿相，其儿无病易养。<br />
　　诸阳皆起于头，颅破项软者，阳衰于上；诸阴皆起于足， 小脚蜷者，阴衰于下。鼻孔干燥肺枯，唇缩流津脾冷。发稀者血衰，项软者柱折。青紫之筋散见于面者，多病风热，兼之形枯色夭者，表虚；泻利无时者，里虚。<br />
　　疮疥啼哭，及多笑语者，皆阳火妄动之候。以上皆为夭相，其见多病者难养。<br />
　　凡声音清亮者寿，有回音者寿；哭声涩者病；散而无声者夭。<br />
　　<br />
　　卷一面部形色赋<br />
　　（辨色分注附）察儿形色，先分部位（欲辨形之强弱坚脆，色之夭泽枯荣，必先分上下左右之部，定五行四象之位，然后按部察色，以定证之安危。）左颊青龙属肝，右颊白虎属肺（经曰：左右者，阴阳之道路也。盖五行之位，木旺在卯，金旺在酉，天地之气，阳从左升，阴从右降，故以左颊配肝，右颊配肺。非谓左颊即是肝，右颊即是肺，无过以生杀之理，配木金龙虎之位，以候其脏气之强弱耳。）天庭高而离阳心火，地角低而坎阴肾水（《周易》以东震西兑、南离北坎，定子午卯酉之四正。盖后天之用，有形者无不由之，故以心配离南之午火子天庭，肾配坎北之子水于地角，亦阳上阴下之义。第据其理而言之，非谓额上即心，唇下即肾，窃笑幼科未识渊源，刻舟求剑，未可向痴人说梦也。）鼻在面中，脾应唇际（《内经》以鼻为面王，以其位居正中，内通呼吸，先死赖之，所以谓之中也。脾为中土，经曰：中央黄色，入通于脾，开窍于口。又曰：脾胃者，仓禀之本，其华在唇四白。故曰脾应唇际，亦中州受纳之地也。或问既五脏之经脉未行于面，何以又从面部而察五脏之证，能无幻耶？曰：望色察证，《内经》之传，第轩岐峻大圣天人之学，后世莫能效法，所以据五行四象，列以部位，使望色者有所凭根据耳。又曰：布列虽按五行，恐五内之气不应，奈之何哉？曰：五脏之脉实未行于面，而藏象论曰：十二经脉，三百六十五络，其气血皆上于面而走空窍。盖人上下九窍，而七窍在面，目二、耳二、鼻二、口一，故目为肝窍，耳为肾窍，鼻为肺窍，口为脾窍，舌为心窍。有此诸窍，而后三百六十五络之气，皆通于面，故曰气血走空窍。由是按部察色，以决其吉凶，亦犹方脉之两手六部，分左心小肠肝胆肾，右肺大肠脾胃命。夫两手唯一肺脉耳，他脏何涉？亦前哲按八卦方位，以手太阴一经巧分六部，以候十二经脏气之盛衰。然则脉之隐微莫睹者，尚可候其成败，而色之一望显然者，独不可推其吉凶乎？医理至微，后之贤者幸毋忽略。）红色见而热痰壅盛，青色露而肝风怔悸（此概言通面之色，通面为足阳明胃经所主。胃经郁热，面必淡红，热搏津液，定化为痰而壅滞；风邪冲并，面必见青，心神不安，则为怔忡惊悸。）如煤之黑为痛，中恶逆传；似橘之黄食伤，脾虚吐利（面见黧黑，至凶之候，幸而暴病乍见，实为中恶之征。偶因恶毒之气，从鼻而入，肺先受之，阻遏正气，隧道不通，所以腹痛，邪盛不能自出，反致子乘母位而逆传，如肺传脾，脾传心者是也。橘黄，言其深黄也。脾司运化，乳食不停，何黄之有？由其运化失职，所以食填太阴，脾气凝滞，故深黄上面，必致有吐泻之虞。）白乃疳痨，紫为热炽（白属肺气虚，子伤累母，所以脾必困而为疳，紫为风热炽，经络受邪，定化为壮热而不已，）青遮日角难医，黑掩太阳不治（此下逐部分言之。诸书皆误为口角，不知面部无口角之位，不但无此位，证亦全不符。盖小儿中气强者，唇不变色；中气虚寒者，十有九青，此为常候，非难医之证。今正之，日角，左额也。犹日之东升而为青色遮蔽，为木蔽阳光，病则必有疑难之虑。太阳，左右两额也。太阳为众阳之宗，属火旺夏，气色宜红，今黑色掩映，将有水来克火之象，定见伤残，故曰不治。）年寿赤光，多生脓血；山根青黑，每多灾异（年寿，鼻梁也，为气之门户。赤光侵位，肺必受伤，气不流行，则血必凝滞，将有脓血之灾。山根，足阳明胃脉所起。<br />

                    <br>
                        　　大凡小儿脾胃无伤，则山根之脉不现；倘乳食过度，胃气抑郁，则青黑之纹，横截于山根之位，必有延绵啾唧，故曰灾异。）朱雀贯于双瞳，火入水乡；青龙达于四白，肝乘肺位（朱雀，赤脉也；双瞳，肾水也。赤脉贯瞳，火乘水位，治宜泻心补肾。青龙，肝木也；四白，肺金也。白珠见青，肝风侵肺。治宜保肺平肝。）泻痢而戴阳须防，咳嗽而拖蓝可忌（泻属脾病，痢属肾病。脾肾两脏既伤，先后二天并弱，面宜憔悴，今反面见红赤，知为虚阳上泛，故曰须防。咳嗽，肺病也。青者，肝色也。由其肺气已虚，肝无所畏，木乘金位，恐其生火以克金，故曰可忌。）疼痛方殷，面青而唇口撮；肝风欲发，面赤而目窜视（疼痛，腹痛也。寒气侵脾，五内无火，一派阴冷，阻抑阳和，故面青而唇撮也。窜视，目直视也。幼科指为肝病，其实太阳经本证。盖太阳之脉系目上纲，血虚受寒，则上纲紧急，故目直视。今指为肝气，必用风药耗其津液，反成不救，能知养血，其病自瘳。）火光焰焰，外感风寒，金气浮浮，中藏积滞（通面火光，风寒伤胃，阳明拂郁，表未解也；黄色满面，食伤脾也，运化无功，久成积也。）乍黄乍白，疳积连绵；又赤又青，风邪 （黄为脾虚，白为肺弱，脾肺俱伤，无气以运，乳食难消，轻则为积，久则为疳；赤为火色，青为风色，风火相乘，荣血枯燥，筋脉牵强，甚则搐搦而为痉矣。）气乏囟门成坑，血衰头毛作穗（小儿禀受精髓不足者，平日脑髓未充，赖气以充之，今大病之后，中气下陷，安保其囟不成坑耶？发乃血之余，血荣则发黑，今头毛如草之颖，知其荣血枯焦也。）肝气眼生眵泪，脾冷流涎滞颐（眼属肝，肝气实则眵干硬，肝气虚则眵胶粘。寒伤肝则泪冷，热伤肝则泪热。脾主涎，脾气虚冷，不能收摄，故津液妄泄而滞于颐间，误为脾热，祸不旋踵。）面目虚浮，定腹胀而上喘；眉目频蹙，必腹痛而多啼（脾肺两虚，中宫寒肃，以致气不归源，反逆血之上，则上气喘急，面目虚浮，因知其内必腹胀。小儿知识未开，于七情六欲毫不相关，何频蹙之有？亦因脏寒腹痛，所以不时啼叫，面频蹙不乐也。）左右两颊似青黛，知为客忤，风气两池如黄土，无乃伤脾（左右两颊俱青，客忤之证。由小儿神气怯弱，阳和未充，外邪客气，得以乘之，从鼻而入，忤其正气，则口吐青黄白沫，面色变异不常，腹痛喘急者是也。风池、气池，眉上眼下也。<br />
　　风池属肝，气池属胃，如黄土之色，由木胜土复，所以真脏色见。）风门黑主疝，青为风；方广光滑吉，昏暗危（风门，耳前也，少阳经所主，黑则为寒为疝，青则为燥为风，方广，眉棱也，亦少阳所主，光亮则吉，昏暗则危。）手如数物兮，肝风将发；面若涂朱兮，心火燃眉（邪热伤神，手如数物，谓十指屈伸不定，如数物之状。速宜疏解热邪，断无肝风之发。淡红为阳明胃经表热，深红为少阴心经里热，面若涂朱，知为心热，心不可泻，惟泻小肠，丙火一清，丁火自息。）坐卧爱暖，风寒之入；伸缩就冷，烦躁何疑（凡小儿偎入母怀，藏头密隐，欲人怀抱者，必恶风寒也。由风寒初入，未能化热，所以坐卧爱暖。邪已入里，则掀衣揭覆，扬手露面，偃胸仰卧，口渴躁烦。<br />
　　由其内外皆热，所以欲就清凉。）肚大脚小，脾欲困而成疳；目瞪口张，势似危而必毙（脾不运化而肚大，肌肉消削而脚小，盖脾主肌肉。由其乳食失节，所以脾困而成疳。膀胱绝而目瞪，脾气绝而口张，其势已危，必无可生之理。）噫！五体以头为尊，一面惟神可恃，况声之轻重不同，啼之干湿顿异。呵欠连绵，知病之欲作；忽然惊叫，识火之将炜。此察证之规绳，幸拳拳而不谆（头为元首，故以为尊。面分五位，惟神是赖，神存则生，神亡则死，盖指眼光而言也。况声有轻重，啼有干湿，安得无辨？凡声微者，知其气不足；声壮者，知其气有余。哭而无泪者实，哭而多泪者虚。呵欠连绵，为阴阳交引，升降不前，知其病之将至；忽然大叫，则知火热扰神，必有壮热之证。倘能根据此辨证，亦犹工之有规矩，乐之有六律，是则是效，是究是图，自不致有望洋之叹矣。）<br />
　　<br />
　　卷一一审颜色苗窍知表里之寒热虚实<br />
　　夏禹铸曰：望闻问切，固医家之不可少一者也，在大方脉则然，而小儿科惟以望为主，问继之，闻则次，而切则无矣。经云：切而知之之谓巧（夫小儿以脉未全，切之无可切，而巧亦无所用其巧，）问而知之之谓工（小儿于未言时，问之无可问，即于能言者问之，多不以实对，是问不必问，而工亦无所有其工，）闻而知之之谓圣（小儿初病时，声音或不失其常，至病久而气丧，气丧而声失，闻之无可闻，而圣又何所见其圣。）况书曰：哭声不响赴阴君，而亦有不赴阴君者何？无非疑其声而不得肺之绝与不绝故也，吾故曰以望为主。曰：五脏之属，体隐而理微，望从何处？曰：体固隐矣，而发见于苗窍颜色之间者，用无不周；理固微矣，而昭着于四大五官之外者，无一不显。《中庸》所谓费而隐微之显著，不可引之相发明哉？故小儿病于内，必形于外，外者内之着也。望形审窍，自知其病，按病用药，见效之速，未有不如响之应声者。内有脏，曰心、曰脾、曰肺，曰肾、曰肝，五脏不可望，惟望五脏之苗与窍。舌乃心之苗，红紫，心热也；肿黑，心火极也；淡白，虚也。鼻准与牙床乃脾之窍，鼻红燥，脾热也；惨黄，脾败也；牙床红肿，热也；腋烂，胃火也。唇乃脾之窍，红紫，热也；淡白，虚也；黑者，脾将绝也。口右扯，肝风也；左扯，脾之痰也，鼻孔肺之窍，干燥，热也；流清涕，寒也。耳与齿乃肾之窍，耳鸣，气不和也；耳流脓，肾热也；齿如黄豆，肾气绝也。目乃肝之窍，努视而睛转者，风也；直视而睛不转者，肝气将绝也。以目分言之，又属五脏之窍：黑珠属肝，纯见黄色，凶证也；白珠属肺，色青，肝风侮肺也，淡黄色，脾有积滞也，老黄色，乃肺受湿热证也；瞳人属肾，无光彩又兼发黄，肾气虚也。大角属大肠，破烂，肺有风也；小角属小肠，破烂，心有热也。上胞属脾，肿则脾伤也；下胞属胃，青色，胃有风也；睡而露睛者，脾胃虚极也。面有五位，五脏各有所属：额属心，离火也；左腮属肝，震木也；右腮属肺，兑金也；口下属肾，坎水也；鼻准属脾，坤土也。五脏里也，六腑表也。小肠心之表，小便短黄涩痛，心热也；清长而利，心虚也。胃乃脾之表，唇红而吐，胃热也；唇惨白而吐，胃虚也；唇色平常而吐，作伤胃论。<br />
　　大肠肺之表，闭结，肺有火也；肺无热而便秘，血枯也，不可攻下；脱肛，肺虚也。胆乃肝之表，口苦，胆火也；闻声作惊，肝虚也，膀胱肾之表，筋肿筋痛，肾之寒气入膀胱也。面有五色：一曰红，红病在心，面红者热；一曰青，青病在肝，面青者痛；一曰黄，黄病在脾，面黄者脾伤；一曰白，白病在肺，面白者中寒，一曰黑；黑病在肾，面黑而无润色，肾气败也。望其色，若异于平日，而苗窍之色，与面色不相符，则脏腑虚实无有不验者也。<br />
　　<br />
　　<br />
　　卷一简切辩证<br />
　　小儿热证有七：面腮红，大便秘，小便黄，渴不止，上气急，足心热，眼红赤。此皆实热证，忌用温补。<br />
　　小儿寒证有七：面 白，粪青白，肝虚胀，眼珠青，吐泻无热，足胫冷，睡露睛，此皆虚寒，忌用寒凉。<br />
　　<br />
　　<br />
　　卷一五脏所属之证<br />
　　肝者，足厥阴木也，实则目赤大叫，呵欠顿闷，虚则呵欠切牙；有风则目连，有热则目直视；成疳则白膜遮睛；主怒则性急大叫，哭甚则卵肿；热则大小便难，手寻衣领，手乱捻物，甚则撮空摸床，此丧魂病也。儿病时，目睛视物不转，或目合不开，或目开不合，或哭而无泪，或不哭而泪出，皆肝绝也。<br />
　　心者，手少阴火也，实则叫哭，发热饮水，虚则困卧，悸动不安；心血足则面色红润易养，心血亏则面色昏黯难养；热甚则津液干而病渴，神乱而卧不安，喜伏卧，舌破成疮，又为重舌、木舌、舌出不收之病。凡病丹瘤、斑疹、龙缠、虎骨、虫疥、 疮，皆心之证也。如心病久，汗出发润，或舌出不收，暴喑不语，或神昏溃乱，或斑疹变黑，此皆心绝也。<br />
　　脾者，足太阴土也，为水谷之海，实则困睡，身热饮水，虚则吐泻生风，伤湿则为肿为胀，为黄为吐泻。故脾病则腹痛；脾疳则肚大青筋；脾热则口臭唇疮，饮食不为肌肤，吐舌弄舌，口干饮水，寒则口角流涎，谓之滞颐；气不和则口频撮。虚则肉削而瘦，不喜饮食；伤食则成积，积久则成疳成癖。如脾久病，大肉消削，肚大青筋或遍身虚肿，或吐泻不止，饮食不入，或多食而瘦，或虫出于口，或唇蹇而缩，皆脾绝也。<br />
　　肺者，手太阴金也，实则闷乱喘促，虚则哽气长出。经曰：寒伤肺（由儿之衣薄受寒也），经曰：热伤肺（由儿之衣浓郁热也）。寒热伤肺，则气逆而为喘为咳。肺受风，则喷嚏而流清涕，受寒则鼻塞，呼吸不利，受热则鼻干，或为衄血，成疳则鼻下赤烂；喘不止则面肿，咳不止则胸骨高，谓之龟胸；燥则渴不止，好饮水，谓之膈消。如肺久病，咳嗽连绵，喘息不休，或肩息，或龟胸，或咳血不止，或鼻孔黑燥，或鼻孔开张而喘，或泻痢不休，大孔如筒，或面目虚浮，上喘气逆，皆肺绝也。<br />
　　肾者，足少阴水也，虚则目畏明，目中白睛多，其颅即解，色 白，骨髓不满，儿必畏寒，多为五软之证。<br />
　　尻骨不成则坐迟，髁骨不成则行迟，真阳不足则齿迟，血脉不荣则发稀，心气不足则语迟。热则耳中出脓生疳。如肾病久，身惫，窜目如见鬼状，或骨痿弱，卧不能起，或二便遗失，此肾败也。<br />
　　<br />
　　<br />
　　卷一变蒸辨<br />
　　幼科谓婴儿生下三十二日为一变，六十四日为一蒸。变者，变生五脏；蒸者，蒸养六腑，长气血而生精神、益智能也，积五百七十六日而毕。凡遇变蒸，必有身热，或有惊惕，而口面唇舌俱不变色，身热或重轻，而精神与常无异，口中气出温和，三四日间自愈；或有热不退，乳母宜服小柴胡则安，此犹为幼科中杰出者之言也。<br />
　　乃考其变蒸方中，有用褊银丸之巴豆、水银、黑铅、京墨、麝香之类而峻下之者。夫既曰长气血、生精神、益智能，惟宜助其升生可也，顾且用毒劣，灭其化元，不几于非徒无益而又害之耶？据其说，以周天三百六十五度，应人身三百六十五骨节，内除手足四十五余骨外，止三百二十数，以生下一日主十段，十日百段，三十二日则三百二十段为一变。而以天一生水，地二生火为次序，则一变肾，二变膀胱，三变心，四变小肠，五变肝，六变胆，七变肺，八变大肠，九变脾，十变胃，虽无实据，而理有可取，即令以此为准，变见确然不易之法。<br />
　　乃又有以木火相生为言者，则似为一肝、二胆、三心、四小肠、五脾、六胃、七肺、八大肠、九肾、十膀胱矣。<br />
　　复有以木金相克为言者，则又为一肝、二胆、三肺、四大肠、五心、六小肠、七脾、八胃、九肾、十膀胱矣。<br />
　　夫小儿脏腑骨度，生来已定，毫不可以移易者，则变蒸应有定理。今则各逞己见，各为臆说，然则脏腑竟可以倒置，骨度亦可以更张，是非真伪，从何究诘？谓天一生水者为是，则木火相生，木金相克者非也；谓木火相生，木金相克者为是，则天一生水者非矣。徒滋葛藤，迄无定论，将使来学何所适从？所幸变蒸非病，可任其颠倒错乱，假如变蒸为病，率宜根据经用药者，岂不以脾病而治肾，膀胱病而治胃乎？总之，此等固执之言，不可为训。盖天地阴阳之理数，可限而不可限。如五运六气为一定不易之规，而有应至不至，不应至而至，往来胜复，主客加临，有应不应之殊。天地尚且如斯，而况婴儿之生，风土不侔，赋禀各异，时令有差，膏藜非一，而以此等定局，以限其某时应变，某时应蒸。予临证四十余载，从未见一儿根据期作热而变者，有自生至长，未尝一热者，有生下十朝半月，而常多作热者，岂变蒸之谓乎？凡小儿作热，总无一定，不必拘泥。后贤毋执以为实，而以正病作变蒸，迁延时日，误事不小，但根据证治疗，自可生全。<br />
　　张景岳曰：小儿变蒸之说，古所无也，至西晋王叔和始一言之，自隋唐巢氏以来，则日相传演，其说益繁。<br />
　　然以予观之，则似有未必然者，何也？盖儿胎月足离怀，气质虽未成实，而脏腑已皆完备；及既生之后，凡长养之机，则如月如苗，一息不容有间，百骸齐到，自当时异而日不同，岂复有此先彼后，如一变肾，二变膀胱，及每变必三十二日之理乎？又如小儿之病与不病，余所见者、治者，盖亦不少，凡属违和，则不因外感，必以内伤，初未闻有无因而病者，岂真变蒸之谓耶？又见保护得宜，而自生至长，毫无疾病者不少，抑又何也？虽有暗变之说，终亦不能信，然余恐临证者，有执迷之误，故道其愚昧若此，明达者以为然否？<br />
　　<br />
　　卷二胎病论<br />
　　儿之初生有病，亦惟胎弱、胎毒二者而已矣。胎弱者，禀受于气之不足也。子干父母，一体而分，而禀受不可不察。如禀肺气为皮毛，肺气不足，则皮薄怯寒，毛发不生；禀心气为血脉，心气不足，则血不华色，面无光彩；受脾气为肉，脾气不足，则肌肉不生，手足如削；受肝气为筋，肝气不足，则筋不束骨，机关不利；受肾气为骨，肾气不足，则骨节软弱，久不能行。此皆胎禀之病，随其脏气而求之。所谓父强母弱，生女必羸；父弱母强，生儿必弱。故小儿有头破颅解，神慢气怯，项软头倾，手足痿软，齿生不齐，发生不黑，行住坐立，须人扶掖者，此皆胎禀不足之故也。<br />

                    <br>
                        　　胎毒者，即父母命门相火之毒也。命门者，男子以藏精，女子以系胞，道家谓之下丹田也。夫二五之精，妙合而凝，纯粹之精，溶液而成胎，淫佚之火，蓄之则为胎毒矣。盖人生而静，天之性也；感物而动，人之欲也。成胎之后，其母之关系尤繁。凡思虑火起于心，恚怒火生于肝，悲哀火郁于肺，甘肥火积于脾，淫纵火发于肾，五欲之火隐于母胞，遂结为胎毒。凡胎毒之发，如虫疥，流丹、湿疮，痈疖、结核、重舌，木舌、鹅口，口疮，与夫胎热、胎寒、胎搐、胎黄之类是也。更如一七之脐风，百日之痰嗽，半岁之真搐，一周之流丹，此又毒之至酷至烈，而不可解者也。<br />
　　胎寒者，母娠时患热病，多服寒冷之药，又或过餐生冷，令儿受之。生后昏昏多睡，间或吮乳泻白，此内因也。或百日之内，忽病寒栗口冷，手足蜷曲不伸，腹痛啼叫不止，此生后受寒得之。治宜温散，指迷七气汤、助胃膏为佳。<br />
　　胎热者，母娠时喜食辛热炙 之物，或患热病，失于清解，使儿受之。生后目闭面赤，眼胞浮肿，弩身呢呢作声，或啼叫惊烦，遍身壮热，小便黄涩，此胎热也。若不早治，则丹瘤疮疖，由此而至。宜集成沆瀣丹，徐服解之，以平为度。<br />
　　胎搐者，母娠时曾因惊恐，气传于子。生后频频作搐，其后身热面青，手足搐掣，牙关紧闭，腰直身僵，睛邪目闭，多啼不乳。此乃胎痫，不治之证。如因身有热而作者，必先啼叫，虽曰胎病，由外因也。宜天麻丸，后以六味地黄汤滋其化源，久服自愈。<br />
　　盘肠气者，幼科称内吊者是也。皆因胎气郁积，壅结荣卫，五脏六腑，无一舒畅。其气不能升降，筑隘肠胃之间，抵心而痛，其声辘辘，如猫吐恶，干啼口开，手足皆冷，宜疏散通气，调中散及木香丸。<br />
　　脐突者，小儿多啼所致也。脐之下为气海，啼哭不止，则触动气海，气动于中，则脐突于外。其状突出光浮，如吹起者，捏之则微有声。用乱发烧灰，枯矾等分为细末，敷突脐上，以膏药贴之自消。<br />
　　不乳者，小儿生下三二日间，忽然不乳。当询问之，勿以不乳作脐风治，盖脐风有多啼撮口之证，此则无之，但不乳耳。有吐乳，乳之又吐者，或因拭口不净，恶秽入腹也，宜用槟榔、木香、甘草煎汤与服；如啼哭不乳者，腹痛也，亦胎寒之证，宜木香、丁香、乳香、当归、甘草煎汤与服。如无以上诸证，无故不乳，宜问其母之乳汁多少。乳多者伤乳也，宜少节之，不久自思乳矣；乳少者必有他证，细心察之。<br />
　　胎黄者，儿生下面目浑身皆黄如金色，或目闭，身上壮热，大便不通，小便如栀子汁，皮肤生疮，不思乳食，啼哭不止。此胎中受湿热也。宜茵陈地黄汤，母子同服，以黄退为度。<br />
　　胎肥者，儿生下遍身肌浓，肉色通红，面色亦红，而黑睛多，时时生痰；自盈月以后，渐渐肌瘦，五心热而大便难，白睛粉红色，此名胎肥。是亦在胎时，母食甘肥湿热太过，流入胞中，以致形质虚肥，血分壅热也。<br />
　　加减大连翘饮，外以浴体法浴之。<br />
　　胎怯者，生下面无精光，肌肉瘦薄，大便白而身无血色，目无精彩，时时哽气多哕者，此即治怯也。非育于父母之暮年，即生于产多之孕妇。成胎之际，元精既已浇漓，受胎之后，气血复难长养，以致生来怯弱，若后天调理得宜者，十可保全一二。调元散助之。<br />
　　<br />
　　<br />
　　卷二　胎病论入方<br />
　　<br />
　　指迷七气汤<br />
　　一切腹痛寒热，多啼不乳等证，皆由阴阳不升降，气道壅塞而然，并宜此方。凡人身内之气，呼吸出入，无刻不与天道阴阳之气通，故六淫外袭，则感而致病，一定之理也。内气闭塞，则天道不通，升者不升，降者不降，寒热由此而生也。是方疏利脏腑，神化无穷，最宜领会。<br />
　　广陈皮 杭青皮 藿香叶 芽桔梗 蓬莪术 香附米 法半夏 上肉桂 公丁香 益智仁 老生姜 大红枣炙甘草上 咀。水二碗，煎至一碗，母子同服。<br />
　　<br />
　　助胃膏<br />
　　治胎寒内钓，胃气虚弱，胸胁胀满， 乳便青。<br />
　　白豆蔻 肉豆蔻（须炮煨，去油） 官拣参 广木香（各两五钱） 公丁香（三钱） 藿香叶 云茯苓漂白术（土炒） 真青桂 西砂仁 炙甘草（各一两） 广陈皮（一两二钱） 洋沉香（二钱） 怀山药（一两五钱）为末，蜜丸芡实大。每一丸，炒米汤化服。<br />
　　<br />
　　集成沆瀣丹<br />
　　（音亢械，北斗夜半所降之甘露也） 治小儿一切胎毒，胎热胎黄，面赤目闭，鹅口口疮，重舌木舌，喉闭乳蛾，浑身壮热，小便黄赤，大便闭结，麻疹斑瘰，游风疥癣，流丹瘾疹，痰食风热， 腮面肿，十种火丹，诸般风搐，并皆神效。<br />
　　此方古书未载，得之异授，微似古之神芎丸。近有能者，妙出化裁而增损之，遂为幼科有一无二之神方，作三焦之主治。盖凡脏气流通者，必不郁滞，或受毒于妊前，或感邪于诞后，遂尔中气抑郁，则见以前诸证。方内所用黄芩清上焦之热；黄柏清下焦之热；大黄清中焦之热，又藉其有推陈致新之功，活血除烦之力，能导三焦郁火，从魄门而出。犹虑苦寒凝腻，复加槟榔、枳壳之辛散，为行气利痰之佐使；川芎、薄荷，引头面风热，从高而下趋；连翘解毒除烦；赤芍调荣活血；牵牛利水，走气分而舒郁；滑石清润，抑阳火而扶阴，又能引邪热从小便而出。用治以前有余诸证，应如桴鼓。予生平最慎攻伐，惟此方用之最久，功效莫能殚述，真济世之良方也。<br />
　　杭川芎（九钱，酒洗） 锦庄黄（九钱，酒蒸） 实黄芩（九钱，酒炒） 浓川柏（九钱，酒炒） 黑牵牛（炒，取头末，六钱） 薄荷叶（四钱五分） 粉滑石（水飞，六钱） 尖槟榔（七钱五分，童便洗，晒）陈枳壳（四钱五分，麸炒） 净连翘（除去心隔，取净，六钱） 京赤芍（炒，六钱）上十味，根据方炮制，和匀焙燥，研极细末，炼蜜为丸，如芡实大。月内之儿每服一丸，稍大者二丸，俱用茶汤化服，乳母切忌油腻。但觉微有泄泻，则药力行，病即减矣。<br />
　　如不泄，再服之。重病每日三服，以愈为度。此方断不峻厉，幸毋疑畏，惟胎寒胎怯，面青白者忌之。<br />
　　<br />
　　六麻丸<br />
　　治胎搐。先以此丸通其经络，次服地黄丸。<br />
　　明天麻（姜制） 法半夏 北防风 川羌活 牛胆星 直僵蚕 北全蝎（各五钱）为末，蜜丸芡实大。每一丸，钩藤汤下。<br />
　　<br />
　　六味地黄丸<br />
　　即仲景所制《金匮》地黄丸。原治肾水亏损，小便淋沥，头目眩晕，腰腿酸软，阴虚发热，自汗盗汗，憔悴瘦弱，精神疲困。壮水之主，以制阳光，此方是也。<br />
　　钱仲阳以之治小儿胎怯，禀受先天不足，并肝疳白膜遮睛，泻血失音，身瘦疮疥，肾怯语迟，解颅行迟等证。<br />
　　薛立斋又以治小儿肝经血虚燥热，肾经虚热作渴，小便淋秘，痰气上壅，或风淫客气，瘰 结核，或四肢搐搦，眼目 动，或咳血吐血，头目眩晕，或咽喉燥痛，口舌生疮，或禀质不足，解颅失音，五迟五软，肾疳肝疳。凡肝肾不足之证，皆宜用此，以滋化源，其功不能尽述。<br />
　　予按：钱、薛二翁，能用此方治小儿先天不足，诚卓然有识者，予所敬佩。奈今之小儿，体质元气更不及前。古以地黄丸为补剂，今则实为凉剂矣。此药用于阴虚枯燥者，诚为得宜。倘儿肌肥面白，脾弱多痰者，服此必致腻膈，变生他证，其害不小。非方之不良，由今禀受愈薄也。予故为之斟酌其炮制，必使地黄阴凝之质稍近阳和，不致沉寒冱 ，始能免腻膈损脾之患也。<br />
　　大怀地四两，（以西砂仁一两不必捶碎，生姜二两切片，缝一小夏布袋，盛此二味，同地黄入砂锅，以水煮二昼夜，方入好酒煮一昼夜，以地黄糜烂为度，取起，其袋不用，以地黄捣膏，听候） 白云苓（二两，乳汁蒸晒） 怀山药（三两，乳汁蒸晒） 净枣皮（二两，炒研） 粉丹皮（一两，酒炒） 宣泽泻（一两，盐水炒焦）上根据炮制，和匀一处，焙燥，研为细末，和前地黄膏，少加炼蜜，石白内杵匀，重钱半一颗。半周一岁者，每用一丸，三五岁者，二丸，俱空腹盐汤化下。倘丸一时未备，即以前药十分之一，但宜炮制，不可生用，水煎服之，名六味地黄汤，功效更捷。<br />
　　<br />
　　调中散<br />
　　治婴孩盘肠气，腹内筑痛。<br />
　　青木香 川楝子 暗没药 白云苓 上青桂 杭青皮 莱菔子 陈枳壳 尖槟榔 炙甘草（等分）入葱白二寸，盐一钱，水煎空心服。<br />
　　<br />
　　茵陈地黄汤<br />
　　治初诞小儿，面目浑身，其黄如金，胎中受湿热也。<br />
　　怀生地 京赤芍 正川芎 大当归 天花粉 赤茯苓 结猪苓 茵陈蒿 宣泽泻诸药随时定分两，水煎母子同服。<br />
　　<br />
　　大连翘饮<br />
　　治胎肥，解热毒。<br />
　　净连翘 瞿麦穗 白滑石 牛蒡子 车前子 川木通 北防风 炒栀仁 片黄芩 荆芥穗 大当归 北柴胡京赤芍 净蝉脱炙甘草竹叶十片灯芯十茎水煎热服。<br />
　　<br />
　　浴体法<br />
　　治胎肥。<br />
　　明天麻（二钱） 净全蝎（去毒） 箭朱砂（各五分） 乌蛇肉（酒浸） 枯白矾 洋青黛（各三钱） 真麝香（一分）共研匀。每用三钱，水三碗，桃枝一握，同煎十沸，温热浴之，但勿浴背。<br />
　　<br />
　　调元散<br />
　　治胎怯。<br />
　　拣人参漂白术 白茯苓 化橘红 大当归 甘枸杞 炙甘草（各二钱） 陈粳米（三合）为末。每服二，三钱，龙眼煎汤调下。<br />
　　<br />
　　八味地黄丸<br />
　　治禀受先天不足。<br />
　　即前六味地黄丸加青化桂一两、熟川附一两，治禀赋命门火衰。凡齿迟、语迟、行迟，囱门开大，肾疳等证，或火衰不能生土，以致脾土虚寒，不思乳食，夜多漩溺，皆禀先天不足。自 周时，即有虚病肾病，能自幼填补，亦多可复。此方用水煎，名八味地黄汤。经曰：益火之源，以消阴翳。此之谓也。凡乳母肥白者，母子同服。<br />
　　<br />
　　<br />
　　卷二惊风辟妄<br />
　　喻嘉言曰：惊风一门，古人凿空妄谈，后世之小儿受其害者，不知千百亿兆。盖小儿初生，阴气未足，性禀纯阳，身内易致生热，热盛则生风生痰，亦所恒有，乃以惊风命名，随有八候之目。夫小儿腠理不密，更易感冒寒邪，寒邪中人，必先入太阳经。太阳之脉，起于目内 ，上额交巅，还出别下项，夹脊抵腰中，是以病则筋脉牵强，遂有抽掣搐搦种种不通名目。妄用金石脑麝，开关镇坠之药，引邪深入脏腑，千中千死。徒据小儿八岁以前无伤寒之说，而立惊风一门。殊不知小儿不耐伤寒，故初传太阳一经，早已身强多汗，筋脉牵强，人事昏沉，病势已极，汤药妄投，危亡接踵，何由得至传经解散哉！故言小儿无伤寒也。不知小儿易于外感，惟伤寒为独多，而世之妄称惊风者，即此也。是以小儿伤寒，要在三日内即愈者为贵；若至传经，则无力耐之矣。<br />
　　且伤寒门中，刚痉无汗，柔痉有汗，小儿刚痉少，柔痉多。世俗见其汗出不止，神昏不醒，便以慢惊为名，妄用参 术附，闭塞腠理，热邪不得外越，亦为大害，但比金石差减耳。所以凡治小儿之热，切须审其本元虚实，察其外邪重轻，或阴或阳，或表或里，但当彻其外邪出表，不当固邪入里也。仲景原有桂枝汤，舍而不用，徒事惊风，毫厘千里，害岂胜言哉！又曰：小儿体脆神怯，不耐外感壮热，多成痉病。后世多以惊风立名，有四证八候之凿说。实则指痉病之头摇手动者，为惊风之抽掣；指痉病之卒口噤脚挛急者，为惊风之搐搦；指痉病之背反张者，为惊风角弓反张。 <br />
　　幼科翕然宗之，病家坦然任之，不治外淫之邪，反投金石脑麝之药，千中千死而不悟也。<br />
　　又曰：凡治小儿痉病，妄称惊风名色，轻用镇坠之药者，立杀其儿。此通国所当共禁者也。盖小儿不耐伤寒壮热，易致昏沉，即于其前放铳呐喊，有所不知。妄捏惊风，轻施镇坠，勾引外邪深入五内，千中千死，从未有一救者，通国不为厉禁，宁有底止哉！又曰：妇人产后血舍空虚，外风易入。仲景谓新产亡血，虚，多汗出，喜中风，故今病痉后贤各从血舍驱风，成法可遵，非甚不肖者，不妄用镇惊之药。不似小儿惊风之名，贻害千古，在贤智且不免焉。兹约通国，共为厉禁，革除惊风二字，不许退场门入耳。凡儿病发热昏沉，务择伤寒名家，循经救治，百不失一，于以打破小儿生死关，天人共快也（痉，擎上声，风强病也）。<br />
　　前为喻先生辟除惊风，指明病痉之说，诚善矣！第惊风之名，误传既久，沉迷者众。倘不为之剖晰详明，指出证候治疗，俾临证者有所根据归，则后人何能深信？予不辞狂瞽，请为详晰申明之。盖病痉非止一端，男妇皆有，不特小儿为然也。如太阳过汗变痉，风病误下变痉，疮家误汗变痉，产后汗多遇风变痉，跌扑破伤冒风变痉，表虚不任风寒变痉，一切去血过多变痉。然男妇病此，医者皆从太阳、厥阴循经救治，未闻以惊风之治治痉者，无如小儿病痉，独以惊风为名而治者，由宋人之讹传也。一人倡之，遂群起而和之，然亦无师之智，各为臆说，愈趋愈下，遂致于离经叛道，乃有黄帝不知幼小之妄谈。殊不知《内经•通评虚实论》有乳子病热，乳子病风热脉证之辨，《刺逆论》有婴儿肉脆，血少气弱，毫针之传。经虽三章，而脉证治疗，井然可据，盖以今日之丈夫，即昔年之乳子，他时之方脉，即此际之幼科。人此人也，理此理也，安可岐之为二，故不易立科分。孰料后人不特岐之，而并皇皇经旨，全然抹煞，蒙蔽后人耳目，得肆其无稽之妄谈，背经毁圣，罪无可逭！所以嘉言痛辟其谬者，有由来矣。予亦非妄言附和，实有成见，盖临证四十余载，所治婴幼以万计，从不以惊风挂齿颊，亦未尝遇一儿之惊风。间有伤寒病痉，昏迷不省者，予以火功苏之，仍为循经治疗，无不生全，从未假一抱龙、苏合为之镇坠开关。可见喻氏之言，确乎其不爽矣。或曰：经以风寒湿合邪而病痉，今乳子未离襁褓，安得有风寒湿而病痉乎？曰：子谓风寒湿婴儿绝少，殊不知风寒湿惟乳子为独多。如藜藿之儿房廊卑隘，户牖萧疏，衣褓单寒，坐卧非处，风寒之来，孰能悉为捍御？膏粱之子，过于慎重，于其甫生，辄闭户塞牖，不亲风日，不窥外门，重衣叠绵，温暖过度，微汗时出，腠理甚疏，偶然脱换，风寒则乘虚而入矣。至于湿气，尤为难避。凡衣褓不干，非湿乎？衾褥遗溲，非湿乎？澡浴粪秽，非湿乎？愚夫愚妇遇儿有疾，重衣复被，包裹严密，以致雨汗淋漓，失于更换，非湿乎？婴儿患是三者于隐微之中，而医者莫之能测也。<br />

                    <br>
                        　　况幼科诸君，临证不察病源，惟以惊风二字，横于胸臆。及至诊视，但见发热昏沉，即以惊风名之，辄以开关镇坠，截风定搐之死法，以治变幻莫测之伤寒，抑遏其表邪，邀拦其出路，乃致荼毒以死。而死者不知其然，父母不知其然，医者亦不知其所以然而死之也。此非后人之咎，作俑者不得辞其责矣。<br />
　　妄名之害，其祸最酷。不特举世儿科满口惊风，而举世病家，亦满口惊风，其至愚至惑者，又惟妇女为尤甚。习俗相沿，竟成一惊风世界。最可骇者，遇儿有疾，亦不察其为伤寒、为杂证，为内伤、外感，且先曰病由于吓，致医者闻之，正中下怀，不辨是吓非吓，先与之镇惊。及其引邪入里，壮热不退，医者复不究其热之在表在里，为虚为实，且先曰热则生风矣。病家闻之适合其意，不察有风无风，乃嘱其医者先需截风定搐之药。<br />
　　医必投其所好而与之，病家坦然无疑而受之，南辕北辙，劫夺误投，病日沉危，而病家不以为怪。设有明者，辨证既确，不事惊风，而病家不喜，是必更医，必致覆水难收，死而后己。如此死者，亦不可尽归咎于医，盖病家有以致之也。吁，妄名之为害如此乎！<br />
　　<br />
　　卷二　惊风辟妄录诸家惊风论<br />
　　（愚有小注，以辨其惑）有曰：急惊身热目赤，口鼻气粗，痰涎潮壅，忽然而发，发过容色如旧（未有不因外感内伤，而无故身热目赤，气粗痰壅而发者。此突然而来，亦摹拟之辞也）。有因惊骇者，亦有不因惊骇者，大都是火燥木急（由寒伤筋急者居多，未可尽指为火燥也）。故身先有热，未有身凉而发（二语好，但应体究热从何来？始有实据，若但曰身先有热，不知此热在表在里，未足服人）。证皆属阳，宜用凉剂（岂有不经疏散，而辄用凉剂，不虑其引邪入里乎）。除热化痰，则惊自息。昔人谓痰生热，热生风，风生惊，其实皆本气自病（何所据而知为本气自病）。世人不解风自内生（焉知其不由外至，而尽由于内生，未确），徒执天麻、胆星、栝蒌、贝母、僵蚕、全蝎，杂乱风痰之药，治之不应（由于递相授受，以致祸世殃民，千古恨事）。更以广东蜡丸牛黄、紫雪治之，及至元气损伤，虚痰上逼，胸膈膨胀，则谓证变结胸，有是理哉（此开门揖盗，引邪入里，误治致败之故）！有曰：惊者，吓也（惊由吓致）。由儿先有内伤，复来外感，肺窍痰迷，心无所主，一着惊而即发也（既知先有内伤，复来外感，以致于肺窍痰迷，心无所主。此实由于病，非由于惊也。今日一着惊即发，则所重在惊，治之者不治痰而治惊，置内伤外感于不问，而从事于无据之惊，弃本逐末，其害可胜言哉）。<br />
　　有曰：惊生于心，痰生于脾，风生于肝，热出于肺，此一定之理也（半真半妄，难曰确然）。热盛则生风，风盛生痰，痰盛生惊，此贼邪必至之势（上云惊生于心，痰生于脾，风生于肝，热出于肺，惊风痰热皆本脏自生，何以又为贼邪，不几认主作贼乎）。疗惊必先豁痰，豁痰必先祛风，祛风必先解热，而解热又以何者为先乎？肺主皮毛，皮毛为热邪出入之门户（此又明指外邪，则非心肝脾肺自生矣）。彼风寒暑湿燥火六淫之来（前云风自内生，此又明言六淫外至，不知孰是孰非），皮毛受之，即入犯乎肺。肺本出热地也（肺出清肃之地，何以见肺为出热之地？经曰：形寒饮冷则伤肺。此门户岂热邪可以出入，而寒邪独不可以出入乎）。燥火暑邪，一入则热，与热根据而热虚；风寒湿邪一入，肺窍为之闭塞（六淫初来，无过皮毛，犹为太阳所主。若肯为之疏散，岂能便入肺窍，而至于闭塞耶），则热无所泄，而热亦盛。若解热必先祛邪（上云疗惊必先豁痰，豁痰必先祛风，祛风必先解热，解热必先祛邪。岂非在先竟不祛邪，以致邪不能解，而发热、生风、生痰、生惊；今者仍从发表祛邪起，而后解热祛风，豁痰定惊。何若在先肯为解表祛邪，岂不一了百当，又何致费如此周折乎？幼科镇坠止泻之误，于斯尽见矣）。<br />
　　有曰：急惊者，肝经血虚，火动生风（此另换题目，别开生面）。盖风生则阴血愈散，阴火愈炽（阴虚则阳火炽，此阴火又不知指何物为言也）；火动肺金愈虚，肝邪愈炽。宜滋肝血，养脾气。若屡服祛风化痰泻火之剂而不效（若果火盛生风，则祛风化痰泻火之剂，不为误用。今屡服而不效，盖由证侯不确，药不对病，所以费如许揣摹，亦终归于无济也），便宜认作脾虚血损（便宜认作，是无确见，上味模棱），急补脾土（急补脾土，则知误治致变，刻不容缓。不然，何用急乎）。<br />
　　有曰：急惊属木火土实（屡言木邪凌土，木旺土衰，何能有上实之证），木实则搐而有力，目上视动扎频；土实则身热面赤而不吐泻，偃卧合睛。治宜凉泻。亦有因惊而发者（因惊而发，神虚可知。此为火虚，非火实也），以致牙关紧急，壮热等证。此内有实热，外挟风邪（此所挟之风，不知指内生之风耶，外来之风耶），当截风定搐（截风定搐四字，比干将、莫邪、龙泉、太阿更胜百倍。今天下幼科，皆用此利器也）。<br />
　　有曰：急惊者，壮热痰壅，窜视反张，搐搦掣动，牙关紧急，口中气热，颊赤唇红，脉浮洪数。此肝邪风热，阳盛阴虚证也（脉浮洪数，饮冷便结，明是伤寒之证，未经疏解，以致热邪入里，表里皆急，方显以上诸证。非疏里不足以解表，犹敢以急惊称之耶）。<br />
　　有曰：小儿惊风，肝病也，亦脾肾心肺病也（诸书皆以小儿天癸未足，肾不主病，惟心肝脾肺主之。今忽言及于肾，诚所谓破天荒矣）。盖小儿之真阴未足，柔不济刚，故肝邪易动（人身荣卫脉度，每日寅时起于手太阴肺，然后五十度周于身，至丑时终于足厥阴肝，寅时复交于肺，为阴阳大会之脏，真邪起元之所。而幼科目为肝邪，则人生无不邪之脏矣）。则木能生火，火能生风，风热相搏则血虚，血虚筋急（寒伤阴荣，多见筋急）。筋急则眩掉反张强直之类，皆肝木之本病也（此本《内经》太阳筋所生病，而为惊面之色相，可笑）。至其相移，木邪侮土则脾病，木盛金衰则肺病，木火上炎则心病，木火伤阴则肾病（肝为乙木，阴柔之体，芽檗之姿，发生之本。天地无此风木，则春生夏长，秋实冬成者，以何物为利，盖五运无此丁壬，则苍黄赤素玄，营运于五天之中者，以何物为从合，六气无此巳亥，则司天在泉，循环于左右两间，更以何物为对化；人生无此肝胆，则受胎一月，如露方凝之际，以何间为重始？肇基化元，莫大乎此。而幼科一倡百和，曰为万恶凶淫之害气。诸脏逢之，无不焦头烂额，乃至于动风生火，凌土侮金，伤阴害水，诸恶毕备。即攻伐并至，不足以尽其辜，除非杀此婴儿，使肝木无置身之地，始可祛其凶残也。违心背理，其何以堪！或曰，大都肾水未足，肝气有余，所以害及诸脏，亦或有之，今必谓其无，恐难尽信。曰：嘻！此言愈相矛盾矣。既知肾水未足，肝气有余，则此无根之木，偏胜之气，摇摇不定，欲住无因，正宜速救根本，滋水以生之，养血以配之，汲汲培补，犹恨其迟，致认为贼邪者，克之凌之虐之，坐令其凋残摧折，挽救无由，不亦大可悲哉）。此五脏惊风之大概也。（此处明言五脏惊风，则惊风之属五脏也明矣）。治之之法，有要存焉：一曰风，二曰火，三曰痰，四曰阳虚，五曰阴虚（忽谈阳虚、阴虚之法）。<br />
　　有曰：急慢惊风，古人所谓阴阳痫也（痫为痼疾，非是暴病，不应排入）。急惊属阳，慢惊属阴，惊邪入心，则致面红颊赤，惕惕夜啼；入肝则面目俱青，眼睛窜视；入肾则面黑恶叫，啮齿咬人；入肺则面色淡白，喘息气急；入脾则呕吐不食，面色淡黄（前云惊者吓也，惟心脏受之足矣。此处忽曰惊邪入心、入肝、入肾、入肺、入脾，又不知指惊邪为何物？而哓哓然论之也）。然风非火不动，火非风不发，风火相搏而成惊风，故心肝二脏主之（前云惊邪在五脏，则肝风无与焉，于此又必扯入肝风，以证其木火生风之妄语，令人欲呕）。<br />
　　然火虚则金伤，水失其母，而火无所畏，且木无所制，而脾土又受伤矣（独不可曰水盛则火伤，土失其母，而水无所畏，且金无所制，而肝木又受伤矣。牵枝带叶，何患无辞？不过欲实一肝风名目，而累及于五脏，即失火殃鱼，亡猿祸木，未若是之婪也）。<br />
　　有曰：急惊者，阳证也。小儿阳常有余，阴常不足（经曰：阳气者，若天与日，失其所，则折寿而不彰。又曰：阳精下降，其人夭。《易》以阳为君子，阴喻小人，非贵阳贱阴，盖以阳主升生，阴主肃杀故也。幼科之人，必欲相反，圣人则扶阳抑阴，幼科则护阴贼阳，每每以阳有余阴不足为方，然虽谆谆言之，究竟不知其所谓。若谓血为阴，气为阳，经曰：婴儿肉脆，血少气弱。未尝曰血少气多，盖谓真气未生，惟此呼吸一线而已。<br />
　　今认为有余，必使此一线之气出入全无，方可谓阳不足乎！若谓寒为阴，热为阳，寒主收敛，热主发生，人之所赖者，惟此阳和而已。有此阳和，则百骸五官方能运动。今认为有余，必使此温暖之气，寂灭无余，至于四肢僵木，遍体寒水，方可谓阳不足乎！若谓水为阴，火为阳，天一非阴，地二非阳，坎戌非阴，离巳非阳，更为不切。若谓肝为阴，肺为阳，金不制木，肝气有余，不知肝属厥阴，职司藏血，血乃阴荣，乙癸同源，误认为阳，益倍殊谬。若谓肝为阴，胆为阳，胆无出入，虽属少阳，专司半表半里，有病惟宜和解表里，严禁汗吐下三法。今误认少阳胆经之热，为阳火有余，轻用凉泻攻下之治，不几故变常经，甘蹈误世之讥乎！若谓真阳有余，小儿天癸未足，真阳尚未肇基，一发无谓。若谓五脏为阴，六腑为阳，即应专泻六腑之阳，不应以心火肝风为贼邪，乃以黄连、甘遂，大寒大毒之物，以泻其不足之阴。不知果何所指而哓哓其词，岂小儿别有所谓阳有余，阴不足乎？予之识见短浅，不足以窥其幽深）。易于生热，热盛则生风、生痰、生惊（巴人下里之音，通国和之者欤）。且食饮难节（忽归咎于食饮），喜怒不常（忽委罪于性情），暴怒伤阴，暴喜伤阳，伤阴则泻，伤阳则惊（上云阳常有余，既有余，则伤不为害。今曰伤阳致惊，则阳之不可伤者，又在言外矣。辞执两端，难堪为式）。小儿暴喜伤乳（上云暴喜伤阳，此言暴喜伤乳，乳为血液，本非属阳，何以暴喜伤之乎）。夫乳甘缓恋膈（又归咎于乳汁，特有发明乳食之议矣），又兼外感寒邪，则痰凝壅塞，郁滞熏蒸（乳既恋膈，寒复外侵，以致于痰凝壅塞，郁滞熏蒸。治疗之术，惟有绝其乳食为上着，不然，病根何时得断哉），内有食热，外感风邪（上云乳滞挟寒邪，此云食热挟风邪，一片迷离梦境）。心家热盛则生惊（前云惊由吓致，此言心热生惊），肝家风盛则发搐，肝风心火交争（前云风非火不动，火非风不发。是风火交相为用者。此言风火交争，不知所争者，何物也），因乃痰生于脾，风生于肝，惊出于心，热出于肺。惊风痰热四证若具，八喉生焉（此篇从阳盛阴虚，生热生风说起，乃至食饮、喜怒、乳哺，冷热寒邪、内伤外感，多般妆点，仍然说到惊风痰热四字止。费如许心思，不过欲为惊风二字作陪衬，不知无本之举，谬误之谈，任极口铺来，说来，总不顺理，无非东扯西拽，以诳俗人耳目，明眼者必不为其所欺也）。<br />
　　有曰：急慢惊风，或闻大声，或大惊而发搐，发过如故。此无阴也，当下之（《内经》言：大惊卒恐，气血分离。此正神志受伤，阴阳破散，挽救尚虞其不及，何以见无阴而当下，不虑及其下多亡阴乎）。此证本因热生于心（既大惊卒恐，心热何来），身热面赤，嗜饮，口中气热，大小便黄赤，剧则热也。盖热盛则生风，属肝，阳盛阴虚也，故下之，以除其痰也（上云发过如故，下云身热面赤种种热证。若谓未发搐前而见此证，此由于病，非由于惊也。若谓发搐之后而见此证，则前之所谓发过如故者，不几呓语乎）。小儿痰热，客于心间（无怪乎骤用巴豆、甘遂，以逐心间之痰。岂知小儿作搐，纵使有痰，不过阻于脾之大络，塞其气道耳，何尝能入心间，而以大毒之物伐及无辜，伤其神明之脏，欲不成痫，其可得乎），因闻非常之声，动而发搐矣。若热极不闻声及惊，亦自发搐也（闻声悸惕，神虚者有之。修炼家以精生气，气生神，神之倚气，如鱼根据水。凡小儿禀受薄者，先天既不足于妊前，癸水复未成于现下，故元精未足。元气无根，所以元神最怯，每多闻声则惕。此实神虚胆怯不足之证。而幼科不但不怜其元神不足，而偏指为心火有余，不但指心火有余，而并肝风、脾痰、肺热一总扯入，以证其惊风痰热四证八候之妄言。复有闻非常之声，见异类之物，乍然惊怪动惕，此正神魂无主，荣卫俱乱，摇摇泛泛，欲定不能之际，而不为之防护保救，犹曰热生于心，必欲下之以除其痰，入井下石，雪上加霜。此等人，不知是何肺肠，洵堪诧异）。<br />
　　有曰：小儿平常无事，忽然壮热，手足搐搦，眼目戴上，涎潮壅塞，牙关紧急，身热目赤（既曰平常无事，则无病可知，乍见以上种种恶候，必如俗人所言鬼病也。不然，何以平常无事，而忽凶危若是耶？岂知小儿易感风寒，易伤乳食，在先半日，邪已入内，儿不能言，父母未觉，邪郁不伸，所以乍然而搐，观其忽发壮热之言可知矣。非风寒入里为壮热，即食饮停滞为壮热，此实因病而致，岂平常无事之谓哉！治此无难，但应察其受病之源，外因则达之发之，内因则导之夺之，病邪既去，神性自宁焉耳。若必曰无因而致，在俗人必疑为鬼祟，求之巫觋，庸工必目为惊风，妄为治疗。<br />

                    <br>
                        　　两相耽误，奈之何哉）。此急惊属阳，病在腑（每云惊风为心肝所主，此处忽云属腑，不知心肝属腑乎，属脏乎？要问幼科之开天祖师，方能辨白，予则眼花撩乱，莫能识也）。<br />
　　有曰：急惊者，阳证也，俱腑受病耳。小儿客痰热于心膈，是少阳相火旺（每言心火，此曰相火，新奇）。<br />
　　经云：热生风。因时火盛而作（不知此火，何由而盛）。盖东方之震木，得火气而发搐（此处不言肝风心火作搐，硬说为少阳相火作搐，但闻雷得火而丰，未闻震得火而搐。杜撰）。<br />
　　有曰：身热脉浮，精神恍惚，或吐泻不思乳食，发搐，即半阴半阳合病（身热脉浮，外感风寒也；吐泻兼作，内伤饮食也。但曰外感内伤足矣，何必曰半阴半阳？原其意，不过以身热脉浮属太阳，吐泻属阳明太阴。<br />
　　凡幼科所言者，无非心肝脾之脏病，若曰外感内伤，则惊风痰热之证，何处安顿，岂不自呈败露乎）。身热脉沉，精神倦怠，或吐不泻，又有乳食发搐，亦半阴半阳合病（身热脉沉属太阴，但吐不泻属阳明，明是阳明伤食，太阴受寒，显然夹食伤寒，偏不明言。悲哉）。<br />
　　有曰：亦有急惊，凉泻而不愈，或与吐下药太过，变为慢惊者（此等之言，益见背谬。诸书以急惊为阳，为实热，既是急惊，则用凉泻无疑，何以不愈？盖因误以伤寒表证为急惊，所以不愈也。既凉泻不愈，则认证不确，自应愧悔，何昧焉不察，而更用吐下之药乎？凉泻一误，吐下再误，而不变为坏证者，未之有也。非病之能变，由医变之也）；又有慢惊补温而不愈，变为急惊者（幼科疏忽，于此数语，尽见底里。既以脾虚阴寒为慢惊，则用温补，适为恰当。今不特不愈，反加变证，盖误以伤风自汗为慢惊，不知此证本有风邪在表，正宜解肌，今误用温补而致变，偏不言错认病源，误用反药，而曰病变急惊，即至于死，亦曰病变于死，与医何涉？可谓善为说辞者矣）。<br />
　　有曰：病有阴阳，急惊风属热，病在心肝二脏，谓之阳痫；慢惊风属虚寒，病在脾肺二脏，谓之阴痫，此以寒热分阴阳也（以寒热分阴阳，虽曰牵强，犹可混赖；以心肝二脏主阳痫，不通）。五脏属阴，六腑属阳，急惊发于六腑为易治，慢惊发于五脏为难治。此以脏腑分阴阳也（上节言急惊属实热，病在心肝二脏；慢惊属虚寒，病在脾肺二脏。此以急慢二惊，皆属五脏也明矣，与六腑无涉。下节即云急惊发于六腑，慢惊发于五脏，是又以脏腑均有惊风也。夫六腑者，膀胱、胃、胆、小肠、大肠、三焦，六经是也。其六经证治，轻重不等，理应指明急惊发于何腑。五脏者，心、肝、脾、肺、肾，五经是也。其五经证治，贵贱不同，理应指明慢惊发于何脏，后人始有实据。今竟不指明，第泛言急惊发六腑，慢惊发五脏。岂急惊之来，六腑齐病，应用六经之药治之乎；慢惊之至，五脏均伤，应用五经之药治之乎？必无是理。若以上节心肝脾肺之言为是，则与下节六腑五脏不相侔矣；若以下节六腑五脏之言为是，则与上节心肝阳痫，脾肺阴痫，相矛盾矣。盖腑脏关乎表里，岂容混称！如腑为表，脏为里，表病不可治里，里病不可治表，不易之规，以其阴阳不同，内外自别，不可误治者也。今详前说，既惊风之属脏属腑者，已无定论，而临证之治表治里者，安有成规？吾恐其李帽张戴，势所不免。如前诸家之论，非但脏腑混淆，表里不辨，而反多增名色，眩人心目，曰风、曰痰、曰惊、曰吓、曰火、曰热、曰血虚、曰木急、曰相火、曰阴火、曰外感、曰内伤、曰喜怒、曰乳哺、曰阳盛、曰阴虚、曰属腑、曰属脏，究于惊风二字，毫无着落。其论证如此支离，治疗何能不误，不为规正，其害岂胜言哉）。<br />
　　诸家之说，已见于前，种种不经，殊难尽述。夫古哲立言，自有定理。如仲景伤寒六经，表里汗下和温，井然不乱，孰敢妄赞一辞！独此惊风之说，纷纭鼎沸，莫可究诘。医事动关生命，岂容混乱经常，不特来学无归，练达者难言不惑。予因不辞狂悖，易去惊风字样，庶知病各有名，治无致误，在医者俾不致入海求蟾，病者亦可以鉴车易辙矣。<br />
　　<br />
　　<br />
　　卷二　惊风辟妄辨明致妄之由<br />
　　（易去惊字）惊风二字，千古疑城。嘉言欲打破人鬼关，其实未易能也。盖从前有此名目，后人莫敢翻其成案，惟从惊风摹拟，究竟愈摹愈失，愈论愈晦，其实由于仲阳立名之不慎也。在伊芳当日，或适因婴儿伤寒病痉，乍有反张搐搦之态，故偶立惊风之名，亦犹方脉中之惊悸、惊惕、惊慌等类，初亦未尝即欲以此两字示法来兹，而门人继述不善，遂以惊字为惊吓之惊，风字即惊字之变文，观幼科书中，凡青为风者，皆曰青为惊可知矣。谬为小儿之病，悉由惊而生风。误以伤寒无汗之表证为急惊，以伤风自汗之解肌证为慢惊，以脾败胃伤竭绝之证为慢脾。妄立诸惊名色，眩惑后人，何尝有一毫实际裨于治疗。而诸家旋祖其术，极力敷演，亦不过随波逐浪，猜度摹拟，初无理要可以服人。是仲阳偶以一字之乖讹，而后世受祸如此其烈也。至于见证立名，更为舛谬。<br />
　　如小儿伤寒病痉，外证有头项强，背反张，目上视，此《金匮》所谓能仰不能俯者，属太阳，则称天吊惊；眼目下窜，即《金匮》之颈项KT KT （音殊），海藏之低头下视，属二阳合病，则称看地惊；两脚掣跳，海藏所谓肘膝相构属阳明，则称马蹄惊；两手牵引，海藏所谓左右搐搦，属少阳，则称弯弓惊；伤寒病痉，误用惊药，耗其津液，而筋脉受伤，遂致两手拘挛，已为不治之证，乃犹称鹰爪惊，虚证肆行攻伐，乃致脾败胃绝，四肢 曳，奄奄待尽，犹复称撒手惊。至于阴寒腹痛，面青口撮，口吐白沫，曰鲫鱼惊；脾虚生热，舌络紧急，不时舔舌，曰蛇丝惊；蛔虫贯膈，大叫一声，即昏闷不省，曰乌鸦惊；儿病作热，本为常候，曰潮热惊；食饮停滞，胸腹饱闷，曰膨胀惊。更有诸多不通名项，莫能枚举。<br />
　　夫以上诸证，皆表里寒热分明，证候显然可据。而若辈不究病源，妄立名色，悉以惊字目之。设也人病阳明内实，逾垣上屋，则将名飞天惊。阴极发燥，欲卧泥水中，则将名擗地惊；少阴昏沉嗜寐，则将名瞌睡惊；中消多食无厌，则又名饕餮惊乎？荒唐鄙野，虽奚童爨婢有所不言，而医者公然笔之于书。后人见其证皆惊证，纹悉惊纹，相与依样葫芦，一倡百和，以为一遵古法，谁曰不然。不知论证可任其牵强，而治疗不容于假借。如伤寒病痉，由风寒湿三气合邪，病在太阳、阳明、少阳，与心惊、肝风、脾痰、肺热，风中牛马，若以惊风治之，则无辜心肝脾肺，枉受剥肤，而风寒湿外至之邪， 然磐石。此岂有一可乎？予欲为之更改之以为非，易去惊风二字，仍恐流祸无已，将欲以痉字、 字易之，又虑其不入俗。因思幼科以搐掣名惊，今即以搐字易惊字，屏去祸害之惊，祛除笼统之风，总名之曰搐，庶不骇听，而又不失病痉之本来。复以急惊、慢惊、慢脾之入石堆者，易之为误搐、类搐、非搐之三宝筏，提携沉溺，稳步康衢，将于是乎在焉。<br />
　　何谓误搐？盖伤寒小儿最多，由医者治不如法，抑遏其表邪，莫能外解，故壮热不退，遂尔变而为痉，则有搐搦反张之候。要知此证由风寒湿所致，虽有身热，俱皆表邪，非火热之比，且与《内经》诸痉项强，诸风掉眩，诸寒收引之例，恰正相符。因剔出风、寒二痉归于误搐条下，俾临证者，知为伤寒病痉，不致有开关镇治之害。何为类搐？盖伤暑疟痢，咳嗽丹毒，疮痘霍乱，客忤中恶，其证显然可见，辨认既明，一药可愈，何至作搐？由医者迁延时日，或抑遏邪气，无所发泄，间有变为搐者，搐非固有，所以谓之类搐。要知此证由火热居多，实非风寒，惟咳嗽疟疾微兼表邪，治者宜审。今遵《内经》诸热瞀，皆属于火之例，共一十条，总归于类搐条下，逐证注明，各从本门为治，以免截风定搐之患。何谓非搐？盖小儿大吐大泻，久病病后，脾败胃绝，昏睡露睛，虚痰来往，此竭绝之证，而幼科以为慢脾风。更以大惊卒恐，神魂离散之证，为急惊风。不知以上二证，死生呼吸，犹敢以惊风称之耶！因体东垣非风之意，竟以非搐名之，使后人知此等证候，全非风搐，而治风治搐之法，远摈三舍，庶可以保全竭绝，而不致于夭折无辜也。以上三门，逐证分晰，其所用药方，一遵经旨，罔敢立异。要使幼科之证，毫无遗漏，而惊风二字，不屏自却，人鬼关岂徒打破，行将化为琼楼玉宇矣。<br />
　　周虚中曰，雄辞闳辨，驳得诸家之言惊者，无可置喙，快极快极！<br />
　　<br />
　　卷二新立误搐类搐非搐分门别证<br />
　　曰误搐，即伤寒病痉也。盖头项强，背反张，目上视，属太阳；低头下视，口噤不语，手足牵引，肘膝相构，属阳明；眼目或左或右而斜视，手足或左或右而搐搦，属少阳。此实三阳表证，岂得混称为惊风？痉由误致，今故易名误搐，然痉有刚柔，治非一类，以柔痉列之于首，刚痉次之，更详其致痉之由，与治痉之方，总归于误搐条下，证治井然有据，明者当不以予为妄也。<br />
　　<br />
　　<br />
　　卷二　新立误搐类搐非搐分门别证柔痉<br />
　　（伤风有汗为柔，风性软弱也）经曰：太阳病发热汗出，不恶寒者，名曰柔痉。其证初起，发热自汗，口中气热，呵欠顿闷，手足动摇，甚则反张，由风邪伤卫，荣卫不和。小儿体弱者，最多此证，亦因腠理不密，自汗无时，所以风邪易入。幼科见其多汗昏沉，辄以慢惊称之。<br />
　　按：此条风邪伤卫，本属轻证。若能早为解肌，调和荣卫，药到病起，误作慢惊，妄投补剂，其祸不可胜言矣（此即前诸家所云，慢惊温补而不愈，变为急惊者，即此例也。）<br />
　　<br />
　　卷二　新立误搐类搐非搐分门别证刚痉<br />
　　（伤寒无汗为刚，寒性刚劲也）经曰：太阳中风，重感寒湿而变痉。盖伤风原有汗，愚人不知，重衣浓被，令其大汗。汗多衣褓必湿，湿久寒生，渗注关节，故为重感寒湿。寒湿内闭，反令无汗，是名刚痉。其证初恶风寒，发热头痛，偎藏于母怀者是也。小儿口不能言，父母一时不觉，但见其发热，不知其恶寒，但见其昏沉，不知其头痛。医者见其发热，满口称为惊风，置伤寒表里于不问，惟事镇坠凉泻，抑遏其表邪，不能外出，必致延及于三阳（太阳传阳明，阳明传少阳。）所以有身热足冷，颈项强急，头身俱热，面目红赤，独摇头，卒口噤，背反张，手足搐搦，眼目斜视。<br />
　　此则三阳经之全痉，幼科所称四证八候者，即此也。斯时正宜循经用药，解去三阳之邪，其病霍然而起。倘舍此不图，邪必自三阳而入于三阴，发热腹痛，四肢伛偻，能俯不能仰，已成阴痉凶危之候，犹以慢惊风称之，风药乱投，死将旋踵。哀哉！（此即前诸家所云，急惊凉泻而不愈，或与吐下药太过，变为慢惊者，即此例也。）按：伤寒之来，岂初日便能变痉，由医者误治致之耳。盖邪自太阳而入，太阳之脉上起于头，中行于背，下至于足，因其经脉受邪，荣卫涩滞，则头项背足，皆有痛楚牵强之象。幼科见此，便诧为惊风，妄行镇坠，以致邪无所伸，而后乃变为痉。此际尚不知为误治所致，而反谓小儿固有之证。此其所以为误中之误也。尝观夏初明治小儿作搐而死，以至三五日不醒者，悉用天保采微汤投之而愈。其子禹铸广传其方，惜无一家发明之，致后人莫维其义。予不辞饶舌，聊为剖露：夫天保采微汤乃败毒散、不换金正气散、升麻葛根汤三方合凑者也。其中作用，以羌、独走太阳而祛寒发表，以苍、前、升、葛、陈、朴、甘、苓走阳明而除湿解肌，以芎、柴入少阳而和解表里，以桔、半、枳、藿、芍药，入太阴而和荣逐饮。或问既为三阳表药，何以辄及于太阴？曰：小儿全藉脾肺为行药之主。此实扶中气以托邪，岂引邪入里之谓耶？然其中一十七味，并非五金八石、三黄四神，而能于死中求活者，岂疏解之药可以起死回生乎？由从前误以伤寒作惊治，未经发散，以致邪闭而死。今投疏解以生者，亦不过为从前补其阙失耳，岂有奇特深义哉！第此等之治，犹为末着。若早循经治疗，又何至如是凶危，始效猎人之罗网四张，希庶几乎一遇。苟如鄙刻所集，一见小儿发热昏沉，即为之分别有汗无汗，有汗者解散肌邪，无汗者开通荣卫，领邪外出，神志自清，又何者闭塞昏迷之变耶？<br />
　　<br />
　　卷二附血虚寒袭太阳病痉案<br />
　　周虚中曰：张景岳有云，太阳血少者，多有戴眼反张之证，俗医称为惊风，误矣。盖太阳经脉，起于目内，上额，由后颈下背脊，至足小指。凡有血虚不能荣养经络者，一着寒邪，则收引而急缩，理固然也。时俗不察，往往以豁痰截风之剂，耗其血液，岂不悖哉！此景岳之特见也。<br />
　　予忆往者，张乃媛，年五六岁，体极瘦削，一日群坐，忽然颠倒，作反弓状，自言楼上有鬼，眼目翻腾，见白而不见黑。幼科群集，作惊风治不效，已经三日矣。观其人之骨露筋浮，明系太阳少血，况楼为枯木，鬼属阴邪，亦系寒气伤荣所致。乃遵景岳之言，与道翁先生相商榷，用厥阴门中当归四逆汤为主，甫投一剂，黑睛稍现，反弓之状亦减，于是连进三服而安。又姻翁高某某乃外家，冬月拥炉向火，忽然背筋抽引作痛，头足弯后，四肢厥逆，眼皮吊起不能下。亦用前汤，倍加当归，大剂煎服，一剂而痊。可见先生之力辟惊风，确乎不谬，而太阳之痉，又有血虚体弱之不同也。<br />

                    <br>
                        　　痉有刚柔，刚痉无汗，柔痉有汗。小儿刚痉少，柔痉多，而且肌肤薄，腠理疏，不胜发表，惟宜解肌治痉。<br />
　　当以《金匮》为主，奈《金匮》之方，未敢辄用，而世人亦不能用。今之所选，独海藏五方、《金匮》一方、杂选一方、附血虚寒袭一方，以为婴儿病痉之准则。其随机应变，又在后贤神而明之，予又何敢以拘？<br />
　　<br />
　　卷二　附血虚寒袭太阳病痉案入方<br />
　　<br />
　　海藏桂枝葛根汤<br />
　　治伤风项背强，身热自汗柔痉。此盖邪在太阳，微兼阳明，用此方通其荣卫，则外受之邪，有出无入，其所全甚大。<br />
　　嫩桂枝（一钱） 白芍药（一钱五分） 粉干葛（一钱五分） 老生姜（一钱） 大红枣（三枚）炙甘草（一钱）水煎，热服。仍欲微似有汗，庶风邪自出，而汗孔自闭，但不可令其大汗，致伤荣气。<br />
　　<br />
　　海藏桂枝加川芎防风汤<br />
　　治发热自汗柔痉，比前方药性轻微。<br />
　　嫩桂枝（一钱五分） 白芍药（二钱） 北防风（一钱） 正川芎（一钱） 老生姜（一钱） 大红枣（三枚）炙甘草（一钱）水煎，热服。<br />
　　予按：此方不特治痉，凡小儿外感初起发热，不论有汗无汗，皆宜用之，效捷桴鼓，人所未识。<br />
　　<br />
　　海藏柴胡加防风汤<br />
　　治汗后不解，乍静乍躁，目直视，口噤，往来寒热。此证太阳阳明已罢，邪尚未解，传入少阳半表半里，故以小柴胡汤加防风和解之，不使之入里也。<br />
　　官拣参（七分） 北柴胡（一钱） 片黄芩（一钱） 制半夏（一钱） 北防风（一钱） 炙甘草（五分）老生姜（三片） 大红枣（一枚）水煎，热服。<br />
　　<br />
　　海藏防风当归汤<br />
　　治发汗过多，发热，头面摇，卒口噤，背反张者，太阳兼阳明也。宜去风养血，速救阴荣，以静胜躁也。<br />
　　北防风（一钱五分） 当归身（二钱） 正川芎（一钱） 大生地（一钱五分）净水煎，热服。<br />
　　<br />
　　《金匮》栝蒌根桂枝汤<br />
　　治太阳头痛，身热，身体颈项俱强，无汗，为刚痉。此即先因伤风自汗，汗多衣湿，湿久寒生，反而入内，故谓重感寒湿。寒湿内闭，反令无汗，故见以前诸证，此荣卫闭塞也。设不用此通其荣卫，则未痉者成痉，已痉者难愈矣。<br />
　　栝蒌根（一钱五分） 嫩桂枝（一钱） 白芍药（一钱五分） 老生姜（一钱） 大红枣（三枚） 炙甘草（一钱）水煎，热服，荣卫既和，微汗而解。<br />
　　予按：小儿发热，身体颈项俱强，在幼科必以为惊风矣。孰肯认为太阳阳明之病痉，而用此开通荣卫之方？若早知为伤寒，能用此方，则未痉者不痉，已痉者可瘳。其如偏执惊风，舍太阳阳明之邪而不治，反攻其无过之心火肝风，致令外邪愈强，内气愈弱，不至于死地不止也。<br />
　　凡小儿伤寒无汗者，不论已痉未痉，皆当以此方为主，出入加减，断无不效之理。予非亲履实践，必不敢妄言以误世也。<br />
　　<br />
　　羚羊角散<br />
　　治刚痉身热无汗，头项强直，四肢疼痛，烦躁心悸，睡卧不宁。<br />
　　羚羊角（屑） 真犀角（屑） 北防风 白茯神 陈枳壳 大麦冬（去心） 官拣参 粉干葛 北柴胡熟石膏 炙甘草（以上各七钱五分） 真龙齿（ ，二钱五分）上研粗末。每用三钱，水一盏，煎至半盏，去渣，温服，不拘时。<br />
　　予按：此证先由风寒湿闭其腠理，不能开通，内出之气，壅而为热，则风寒湿不能自强，皆化而为热矣。尚在肌肉之间，犹未入里，故以辛凉解散之，实治热也，非治风寒湿也。<br />
　　嘉言谓此方治伤寒阳痉，深得清解之法。<br />
　　<br />
　　海藏附子散<br />
　　治阴痉手足厥冷，筋脉拘急，汗出不止，头项强直，头摇口噤。此由多汗亡阳也。<br />
　　青化桂（七分） 川附片（七分） 漂白术（一钱五分） 正川芎（一钱） 川独活（八分） 大红枣（五枚）水煎，温冷服。<br />
　　<br />
　　当归四逆汤<br />
　　治小儿血虚体弱，寒邪伤荣，以致眼目翻上，身体反张。盖太阳主筋病故也。<br />
　　当归身 嫩桂枝 杭白芍（以上各三钱） 川木通 炙甘草（以上各二钱） 北细辛（一钱） 大红枣（五枚）水煎，热服。<br />
　　以上所选之方，原为误搐病痉而设。其下类搐十条，证候不同，各随本门用方，不得与误搐混同论治。<br />
　　曰类搐，即幼科所云惊风余证者是也。原非小儿固有，由迁延而致，予故名为类搐。何以言之？盖暑证疟痢，咳嗽丹毒，疮痘霍乱，客忤中恶，其证显然可见，但能识证详确，则一药可愈。医者审视不的，药罔对证，迁延时日，其热愈甚。小儿阴血未充，不耐壮热，热盛则神志昏闷，阳亢必津液受伤，血不荣筋，则手足搐掣。此正与《内经》之诸热瞀螈（瞀音务，人事昏闷也； 音翅，手足抽掣也，）皆属于火之例相符。概将以下十证，皆列类搐条下，仍逐证注明，各根据本门用方，庶与误搐非搐之寒热虚实，治不相淆矣。<br />
　　<br />
　　<br />
　　卷二暑证<br />
　　经曰：太阳中热， 是也。其证初起，面垢身热自汗，烦躁不安，唇舌皆赤，气出如火，小便赤涩，口中大渴。此证常见夏秋。<br />
　　按：此条在藜藿之儿多有之，以其坐卧烈日之中，澡浴寒涧之内，以致暑气入里，内热外寒，故见以前诸证。<br />
　　医者见其身热自汗，口渴烦躁，疑为惊风，妄用风药，反燥其血，以致心中噎闷，昏不知人，甚则反张搐搦，皆由血不荣筋，烦热过甚之故也。若膏粱之儿，不涉长途，不经酷日，暑证尚少，何有暑风？若谓高堂广厦，口餐生冷，身纳风凉而得之者，即伤寒之类，又何暑之可称？古人谓暑伤心，其实心不可伤，伤之必死。盖心为君主之官，虚灵湛寂，神性居之，邪不易犯。止因六气之中，以暑配君火，故曰暑伤心，然所犯者心包络耳。包络为心之宫阙，捍蔽外邪，不容轻侮，惟由暑热摇撼外郭，故神志为之昏惑。但泻其太阳丙火，则少阴君主神志自宁矣。宜却暑丹。<br />
　　<br />
　　<br />
　　卷二　暑证入方<br />
　　<br />
　　却暑丹<br />
　　治小儿伤暑，误用风药，致心神昏闷，烦躁不安，甚则搐搦。<br />
　　漂白术（五钱） 白茯苓（五钱） 洁猪苓（五钱） 宣泽泻（五钱） 青化桂（二钱） 片黄芩（五钱）正川连（三钱） 镜辰砂（二钱） 炙甘草（五钱）上为细末，炼蜜为丸，如芡实大。每服二三丸，量儿大小加减，麦冬汤化服。或十中取一，煎服亦可。<br />
　　<br />
　　<br />
　　卷二疟疾<br />
　　经曰：夏伤于暑，秋必疟。其证初起，呵欠顿闷，发热口渴，面带黄白，头额有汗，一哭汗出，其热渐退二三分，不久复热如故，喉内痰鸣，一哭即呕，呕则痰出，每日如此者，即疟证也。<br />
　　按：《内经》谓十二经皆有疟，究其所因，而大要不离乎少阳胆经。夫疟之不离乎少阳，犹咳嗽之不离乎肺也。盖凡寒热往来，总为少阳所主。早能和解表里，分理阴阳，则疟邪霍然而散；由其误认惊风，轻施镇坠，以致正邪激搏，荣卫迟留。阳欲入里，阴内阻之；阴欲出表，阳外遏之。少阳欲升不得升，太阴欲降不得降，乃致精神溃乱，临疟而搐。宜清脾饮解之，其搐自止。<br />
　　<br />
　　<br />
　　卷二　疟疾入方<br />
　　<br />
　　清脾饮<br />
　　治小儿热疟作搐，不必治搐，惟治其疟。<br />
　　杭青皮（一钱） 制半夏（一钱） 枯黄芩（一钱） 草果仁（五分） 白云苓（一钱） 北柴胡（一钱）真陈皮（一钱） 漂白术（一钱） 川浓朴（一钱） 炙甘草（五分）生姜三片，大枣三枚，水煎，热服。<br />
　　<br />
　　<br />
　　卷二痢疾<br />
　　经曰：饮食不节，起居不时，阴受之则入五脏，下为飧泄，久为肠。其证初起，两眉皱而多啼，由腹痛也；烦躁不安，由里急后重也；数至圊而不能便，或赤白相兼，或单红单白，是其候也。<br />
　　按：此证虽曰内伤饮食，莫不由于外感而发也。有至妙之治，人所不知，但以人参败毒散升散之，其病即减。设有食饮停滞，轻则消导之，重则疏通之，去其积垢，无不愈者。昧者不察，反投诃、蔻止涩之，乃致积毒内郁，腹痛里急，欲圊不能。此通因通用之证，而反通因塞用，遂尔神昏扰扰者有之矣。急用沆瀣丹、三仙丹二药同服，疏通之后，其病自去：<br />
　　<br />
　　卷二　痢疾入方<br />
　　<br />
　　集成沆瀣丹<br />
　　方见二卷胎病论。<br />
　　<br />
　　集成三仙丹<br />
　　治小儿纵口饮啖，食物过多，有形之物，填塞肠胃之间，不能转运传送，脾气抑郁，所以发热不退，眼闭难开，人事昏沉，四肢瘫软，俨然虚极之象。古人谓大实有羸状，即此证也。昧者以为虚证而峻补之，或疑为惊风而镇坠之，百无一救。速以此丸同沆瀣丹同服。待其下后，人事即清。<br />
　　予救治既多，剖心相告：痢疾误用涩药，闭其湿热，比食物有形之塞，殆有甚焉，速宜下之，不下即死。<br />
　　五灵脂（一两） 南木香（五钱） 巴豆仁（四十粒）上将灵脂、木香研为细末听用。以巴豆剥去壳，取净肉四十粒，去其肉上嫩皮，纸包水湿，入慢火中煨极熟，取起，另以棉纸包之，缓缓捶去其油，纸湿则另换，以成白粉为度，谓之巴霜。与前二味和匀，醋打面糊为丸，绿豆大，以朱砂为衣，晒干收贮。每服五丸，或七丸、九丸，量儿大小加减，合沆瀣丹二三丸同研烂，茶清调下。待其下后，其病立愈。此起死回生之药，勿以常方视之。<br />
　　<br />
　　<br />
　　卷二咳嗽<br />
　　经曰：咳嗽上气，厥在胸中，过在手阳明太阴。其证初起，面赤唇红，气粗发热，咳嗽痰鸣，或眼胞微浮，额上汗出。此外感风寒，急宜疏解。<br />
　　按：咳嗽致搐，其证尝少。盖外感以咳嗽为轻，内伤以咳嗽为重。大凡春温夏热秋燥冬寒，四时正病与夫时行疫疠，即至重至危之候，但有咳嗽，便是生机，盖外感一传于六经，断不致死，故谓外感以咳嗽为轻，至于酒色狂荡之辈，平素嗜欲不节，耗费过伤，但逢咳嗽，即为可虑，倘治不如法，则虚劳肺痿，肢足而待，故谓内伤以咳嗽为重。婴儿知识未开，内伤何有？所有咳嗽，无非寒热二者而已矣。寒固伤肺，热亦伤肺，医者能的辨其寒热，对证用方，效无不捷。其如不识阴阳，罔分寒热，应辛散者而反凉泻，应滋润者反用升浮，乃致寒者愈寒，燥者愈燥，欲不声音不转，眼翻手搐，其可得乎？治宜集成金粟丹。<br />
　　<br />
　　<br />
　　卷二　咳嗽入方<br />
　　<br />
　　集成金粟丹<br />
　　此丸专能疏风化痰，清火降气，并治咳嗽上气，喘急不定，嗽声不转，眼翻手搐。凡诸家截风定搐之方，皆不及此方之圣。倘前医用药不当，误而致搐，昏沉不醒，即以全身灯火醒之，用此丸一服即痊。<br />
　　九制牛胆南星（二两） 明天麻（一两，姜汁炒） 节白附（一两，姜汁炒） 净全蝎（拣去尾足，以滚汤泡净，去其盐泥，晒干，炒，一两） 明乳香（去油净，一两） 代赭石（火 红，以好醋淬之， 七次，淬七次，研细末，以水飞，晒干，一两） 直僵蚕（炒，去丝，一两） 赤金箔（五十张） 真麝香（三分）梅花片（三分）共为细末，炼蜜为丸，皂角子大，贴以金箔。每用一丸，姜汤化服。此方比抱龙、金液、保命、至宝、定命等方，功倍十百，惟虚寒之痰，无根之气，绝脱之证，不可用之，以其降令重也。<br />
　　<br />
　　制南昌法<br />
　　用生南星半斤，研极细末，盛于碗内，取牛胆一枚，倾出胆汁于碗内，将南星末和匀，仍复装入胆皮之内，悬有风无日之处，俟其阴干。有胆之时，将前胆剖破，取出南星研末，仍以胆汁和匀，装入悬之，能装过九胆，诚为至宝。任彼正真牛黄，莫能及此，且今之牛黄，切无真者。若市肆胆星，一胆而已，不可用。<br />
　　<br />
　　<br />
　　卷二丹毒<br />
　　《千金》曰：丹毒一名天火，皆风热恶毒所为，入腹则杀人。其证由心火炽盛，热与血搏，或起于手足，或发于头面胸背，游移上下，其热如火，赤如丹砂，形如锦纹，其痛非常。凡自胸腹而散于四肢者，易治；自四肢而入腹者，难治。<br />
　　按：丹毒虽曰风热，而有胎毒之发者，十之八九，小儿最多，方脉无此。世有丹毒伤生而不知者，盖此毒每发于隐密之处，倘父母不觉，遂致伤儿。大凡小儿头面四肢、胸背胁腋，忽有红晕一点，渐次散开，色如锦纹，外带黄色，即是火丹。速宜砭去恶血，内服沆瀣丹，庶不致内攻作搐；倘医者不知针砭，妄用搽敷，逼毒入内，必致作搐而死。每见丹毒之祸儿者，比比矣。<br />
　　<br />
　　<br />
　　卷二　丹毒入方<br />
　　<br />
　　集成沆瀣丹<br />
　　方见二卷胎病论。<br />
　　<br />
　　磁锋砭法<br />
　　法见四卷丹毒证治。<br />
　　<br />
　　<br />
　　卷二疮痈<br />
　　经曰：诸痛痒疮疡，皆属心火。<br />
　　按：疮疖疥癣，小儿独多。由胎毒淫火使然也。治之者，宜清热解毒，使之外出可也。倘医者视为泛常，不先内托解毒，误用砒、硫毒药搽之，逼毒内入，以致疮忽自平，其证腹胀便闭，身无血色，目闭不开，手足动摇。此毒瓦斯内攻也。<br />
　　此条与方脉之发背痈疽，偶伤风湿，而手足搐搦，角弓反张者，大不相侔。盖彼因误伤风湿而病痉，此因误用搽敷而致搐。病因不同，治宜各别。速服雄黄解毒丸微下之，疮出则吉，疮不出如喘者死。<br />
　　<br />
　　<br />
　　卷二　疮痈入方<br />
　　<br />
　　雄黄解毒丸<br />
　　治疮疡毒瓦斯内攻，腹胀便闭，身无血色，目闭不开。并能解一切疮疥之毒，更可下痰追虫打积。<br />
　　明雄黄（一钱） 川郁金（二钱） 巴豆霜（一钱）上为细末，醋打米糊为丸，绿豆大。每服三五丸，白汤送下，以利为度。<br />
　　<br />
　　<br />
　　卷二痘疮<br />
　　痘禀先天胎元之毒，遇时行而即发，其证初起，两眼含泪，珠如水晶，鼻气出粗，睡中惊惕，两耳纹现，恶热不恶寒，痘证也。<br />

                    <br>
                        　　按：初起发热三四日间，应与疏通腠理，微解表邪，使毒瓦斯易出；若不行疏散，以致腠理固闭，热盛神昏而搐矣。此常候也。先宜人参败毒散升散之，次用导赤散加朱砂，以制其猖撅。痘出则吉，屡搐者凶。<br />
　　收靥后作搐，此痘毒倒陷，雄黄解毒丸紫草汤下。痘复出者吉，搐不止者凶。五六卷痘疹门论证最详，宜考。<br />
　　<br />
　　<br />
　　卷二　痘疮入方<br />
　　<br />
　　人参败毒散<br />
　　治四时感冒，并痘疮升散之用。<br />
　　川羌活（七分） 川独活（五分） 北柴胡（五分） 信前胡（四分） 正川芎（五分） 白云苓（五分）真枳壳（五分） 芽桔梗（五分） 上拣参（三分） 炙甘草（四分）姜一片，枣一枚，水煎，热服。<br />
　　<br />
　　导赤散<br />
　　此清心经之热，从小便而出。<br />
　　大生地（三钱） 川木通（二钱） 生甘草（一钱）上作一剂，竹叶七片为引，水煎，临服，加朱砂末一分，调服。<br />
　　<br />
　　雄黄解毒丸<br />
　　方见先条疮疡门。<br />
　　<br />
　　<br />
　　卷二　痘疮附案<br />
　　阳文庠立天张君，有子三岁，于今春布种神痘，一夕作搐十数次。痘师某者，坐守其家，莫能得定。次早微明，张君来寓叩门，因诉其作搐之由。予念故人之子，往视之，见其昏迷不醒，手足搐掣，各处艾火疤无数，问所服药，一派凉泻，予知其误治。乃以全身灯火醒之，即能开声，因用人参败毒散令其母子同服，一剂而搐止痘出。可见理之未明，毫厘千里。盖痘麻初起，全赖阳和升生之气，故发热本为正候，由其不与疏通腠理，毒郁不伸，乃致作搐。此时正宜升散，助其生机，顾乃反用艾火堵截之，用凉药镇坠之，欲其搐止，其可得乎？是幼科惊风之说，皆此辈酿成之祸，于患者何有焉！<br />
　　<br />
　　卷二霍乱<br />
　　经曰：足太阴厥气上逆则霍乱。其证先伤于食，后感风寒，邪正相争，心腹绞痛，有上吐下泻者；有上不得吐，下不得泻者，所以烦躁闷乱，其证最急，速宜盐汤探吐之，俟其吐泻之后，乃用藿香正气散分理其阴阳可也。但见喘而搐者，不治。<br />
　　按：此乃干霍乱也，俗名绞肠痧，由其上不得吐，下不得泻，所以抽搐昏乱。若上既能吐，下既能泻，则宿食痰饮俱去，安有昏乱之理。若曰大吐大泻之后，而见昏愦，此即脱证之例，岂作搐之谓耶？看书若止随文解义，则执一不化，皓首无成，然此犹为中人言之也；至有全不知书，道听途说，讹讹相指，以致于诬民惑世者，此类医中尽多。昔人谓巫者对本宣科，教风扫地，予谓巫者犹能对本宣科，而医中之不肖者，即欲宣科，更苦干无本可对。然则医风之扫地，不殆有甚乎？<br />
　　<br />
　　卷二　霍乱入方<br />
　　<br />
　　盐汤探吐法<br />
　　法见二卷霍乱门。<br />
　　<br />
　　藿香正气散<br />
　　治内伤脾胃，外感风寒，吐泻霍乱等证。<br />
　　藿香梗 家苏叶 大腹皮 真广皮 芽桔梗 白云苓 法半夏 六神曲 香白芷（以上各一钱） 川浓朴炙甘草（各五分）上作一剂，生姜三片，大枣三枚，水煎，温服。<br />
　　<br />
　　<br />
　　卷二客忤<br />
　　小儿客忤，由儿真元不足，神气未充，故外邪客气得以乘之。经曰：邪之所凑，其气必虚。不治其虚，安问其余？忤者，谓外来人畜之气，忤触其儿之正气也，或因生人远来，或因六畜暴至，或抱儿戏骑牛马，或父母骑马远归，未及熏衣，即抱其儿，则马汗不正之气，从鼻而入。经曰：五气入鼻，藏于心肺，则正气受忤，此外因之客忤也。其证口吐青黄白沫，面色变异，喘急腹痛，反侧不安，手足 。第此证神不昏乱为异耳。治宜涂囟法、搐鼻法，内服摄生饮。<br />
　　复有内因客忤，或儿平日所喜者，乃戏而夺之；平日所畏者，乃戏而恐之。凡亲爱之人，喜食之果，玩弄之物，心之所系，口不能言，一时不得，遂逆其心志。其候昏昏喜睡，寤不惺惺，不思乳食，即其证也。宜先顺其心意，内服沉香安神丸并惺惺散。<br />
　　<br />
　　<br />
　　卷二　客忤入方<br />
　　<br />
　　涂囟法<br />
　　专治客忤等证。<br />
　　灶心土（一钱） 明雄黄（五分） 真麝香（半分）共为细末，枣肉和匀，捏作一饼子，照囟门宽窄为样，以饼贴囟上，取艾绒作豆大一粒，灸三炷即止。<br />
　　<br />
　　搐鼻法<br />
　　治伤风伤寒，头目不清，并治客忤。<br />
　　正川芎 藿香叶 鲜藜芦（各三钱） 玄胡索 粉丹皮 镜辰砂（飞，各二钱）共为极细末，以少许吹鼻中，得嚏则邪气出矣。<br />
　　<br />
　　摄生饮<br />
　　治一切卒中，大小科同。<br />
　　制南星 南木香 法半夏（各一钱半） 北细辛 漂苍术 石菖蒲 炙甘草（各一钱）上作一剂，生姜三片水煎，热服。<br />
　　<br />
　　沉香安神丸<br />
　　治内因客忤。<br />
　　官拣参（一钱） 漂白术 真广皮 陈枳壳 芽桔梗 青礞石（ ，各五钱） 炙甘草 上沉香（各一钱）镜辰砂（飞，一钱） 真川连（一钱五分）共为细末，蜜丸芡实大。每一二丸，麦冬汤下。<br />
　　<br />
　　惺惺散<br />
　　方见卷二乳子伤寒门。<br />
　　<br />
　　<br />
　　卷二中恶<br />
　　此证比之客忤为更甚。盖客忤无非外来人畜不正之气，中恶则中恶毒之气。如老柩荒厝，淫祠古树，冷庙枯井，败屋阴沟，皆有恶毒之气存焉。小儿触之，从鼻而入，肺先受之，闭其清道，填塞胸中，忽然而倒，四肢厥逆，两手握拳，上气喘急者是也。<br />
　　复有中恶毒之物者，亦谓之中恶。如菌草河豚，瘟牛疫马，自死六畜，并水鸡虾蚌之类。自口而入，则胃肠受之，故心腹刺痛，腹皮青黑，闷乱欲死。前后二证，俱宜霹雳散搐其鼻，令其喷嚏之后，毒瓦斯已出，然后用药。前证中毒瓦斯死者，用返魂汤；此中毒物死者，用雄黄解毒丸下去之。<br />
　　<br />
　　<br />
　　卷二　中恶入方<br />
　　<br />
　　霹雳散<br />
　　治中恶卒死，并一切卒暴之证。<br />
　　猪牙皂（三分） 北细辛（五分） 大川芎（五分香） 白芷（五分） 踯躅花（半分） 明雄黄（二分）真麝香（半分）上为极细末，每用少许，以灯芯三寸长，蘸药点鼻孔内，以得喷嚏为验。<br />
　　<br />
　　返魂汤<br />
　　治中恶卒死，宜此主之，即仲景之麻黄汤也。因其毒瓦斯闭塞肺窍，以此开通之。<br />
　　净麻黄（去节，二钱） 光杏仁（去皮，七个） 炙甘草（一钱） 葱白（三寸）水一盏，煎半盏，分数次服。<br />
　　<br />
　　雄黄解毒丸<br />
　　方见卷二类搐疮疡门。<br />
　　一曰非搐，即幼科之慢惊风、慢脾风者是也。<br />
　　按：幼科有言曰：急惊传慢惊，慢惊成慢脾。慢脾者纯阴之证也。然慢惊亦有虚热，尝多便秘痰壅气塞，便误认为实热。妄用巴、黄，以下痰行便；或妄投脑、麝，以通窍凉脏。致使阴气愈张，阳气愈弱，幸不死而成此证。又有一名虚风，因吐泻日久，风邪入肠，乃大便不禁，面色虚黄，脾气已脱，真元已亏，继此发热，即是慢脾。此不必皆由急惊传至，男子以泻得之为重，女子以吐得之为重。其候面青舌短，头低眼合，吐舌切牙，声音沉小，睡中摇头，四肢微搐，冷而不收。身则有冷有热，痰涎凝滞，神志昏迷，沉沉喜睡。逐风则无风可逐，疗惊则无惊可疗，乃至重之候，十难救一二也。治法大要：生胃养脾，回阳益志，镇心定魄，化痰顺气。若眼半开半合，手足不冷，二便涩滞，此尚有阳证，须温和化痰理气，不可即用回阳，然亦不可因阳证而用清凉之药。<br />
　　此仅虚火往来，会成如阳证耳。在幼科所论者如此。<br />
　　予见此等辨论，娓娓其辞，自相矛盾，乖误多端，惟有拊膝长嘘而已。孰料幼科谫劣，一至此哉！既知慢脾为纯阴之证，又误以慢惊之虚热作实热，误下痰，误通窍，乃致变为慢脾。又有因吐泻日久，风入肠胃，大便不禁，面色虚黄，脾气已脱，真元已亏，继此发热，即是慢脾，如此之候，即应急救真元，维持竭绝，何得以眼之半开半合，手足不冷，二便涩滞，为尚有阳证，不可即用回阳？吁，此浅近之理，犹且未明，而尚欲立言传世乎！盖眼之半开半合，名为昏睡露睛。此脾胃两伤，败极之证，安得目为有余？手足为诸阳之本，四时皆宜温和，今手足不冷，犹幸有一线微阳，牵引接续，尚未至于厥逆，岂可谓之阳证？二便涩滞，由其气血伤败，大肠枯焦，无以滋荣传送，又岂里实便秘之比哉？此等之证，治之得法，尚可挽回，而乃称为阳证，为之顺气化痰，岂眼之半开半合，手足不冷，二便涩滞，果为阳热有余耶？抑由痰凝气滞耶？不然，化痰顺气，将焉用之？呜呼，幼科浅陋，莫可挽救！凡小儿有热，不辨表热里热、虚热实热，阳浮作热，阴极发躁，一概称为阳火。今慢脾之热，无非纯阴之证，真阳被逼，不能保存，浮越肌表，散漫无归，亡在倾刻，即急为收摄敛纳，犹虑不及，而反谓之阳证，必欲其口鼻无气，两眼不开，四肢冰雪，二便长流，始可谓之阴证乎！立言者见地如斯，继述者自可知矣。予故于此等之证，以非搐名之。使知一意挽救，不用猜度，且亦不须细辨。请以幼科夏禹铸之言，以明斯证之误，亦可见予言之不虚也。<br />
　　夏禹铸曰：世人动曰慢惊，予独曰慢证，盖此证多成于大病之后。庸工一见病愈，遂不防守去路，或初误汗误下，吐泻久而脾胃虚极，故成慢证。慢字缓字，虽对急字而言，然所以成此证者，亦由于父母怠慢之故。或有汗多不止者听之，吐泻不止者听之，以致汗多亡阳，吐久亡胃，泻久绝脾，成难起之证，故曰慢证。慢证何惊之有？以慢证而云惊，皆属庸医见儿眼翻手搐握拳，形状似惊，故以惊名之，一作惊治，或推或拿或火，是犹儿以下井，而复落之以石也。慢证者，脾虚也。眼皮属脾，脾败故眼皮不能紧合，而睡则露睛；虚则脾失元气，故两目无神而漂泛；脾败则枯涎无统，故凝滞咽喉而有牵锯之声；手足为脾胃所司，脾胃败，故四肢厥冷；虚必生寒，寒则大便泻青而小便清利。便知为慢脾之候。若疗惊则无惊可疗，祛风则无风可祛，除痰则无痰可除，解热则无热可解，惟脾间枯痰虚热往来耳。治此或以六君子汤加炮姜，或理中汤加附子。<br />
　　此夏氏之见，超乎流俗。申明慢惊慢脾，一皆竭绝之证，而疗惊祛风、除痰解热之治，毫不可用，先得我心之所同然者。今以夏氏所云吐泻脾败之证，列之于前，复以景岳所云大惊卒恐次之，归于非搐条下，以见此等之证，总非风搐，庶不乞灵颅囟，枉害无辜也。以上治法，悉根据夏氏、张氏原方，予毋容复赘。<br />
　　<br />
　　<br />
　　卷二吐泻<br />
　　经曰：少阳所至为涌呕。又曰：春伤于风，夏生飧泄，其证先伤乳食，后感风邪，乃致脾胃受伤，吐泻不止，渐至遍身四肢口鼻俱冷，手足微掣，昏睡露睛。盖小儿全赖乳食以为命，吐多则乳食不入，泻多则乳食不藏，吐则伤气，泻则伤血，乳食既绝，气血复伤，速救真元，以免竭脱。<br />
　　<br />
　　<br />
　　卷二　吐泻入方<br />
　　<br />
　　六君子汤<br />
　　治小儿吐泻之后，脾胃大伤；或大病之后，不思乳食；一切久病中气虚寒，并皆治之。<br />
　　官拣参（一钱） 漂白术（二钱） 白云苓（一钱五分） 法半夏（五分） 真广皮（五分） 炙甘草（一钱）四肢厥冷，加炮姜，甚者，加附子五分；手足搐掣，加青化桂七分，钩藤一钱。<br />
　　上作一剂，煨姜三片，红枣三枚，早米一撮，水煎，温服。<br />
　　<br />
　　理中汤<br />
　　方见卷二乳子伤寒证治。<br />
　　<br />
　　<br />
　　卷二大惊卒恐<br />
　　（幼科以此为急惊，故详辨明之）张景岳曰，小儿忽被大惊，最伤心胆之气。《内经•口问篇》曰：大惊卒恐，则气血分离，阴阳破散，经络厥绝，脉道不通，阴阳相逆，经脉空虚，血气不调，乃失其常。此《内经》概言受惊之病有如此，矧小儿气血尤非大人之比。若受大惊卒恐，则真神气失散，愦乱不堪，尚何实邪之有？斯时也，收复正气，犹恐不暇，顾可复为清散耶！即如朱砂、琥珀之类，不过取其镇坠之意，亦非救本之法。今幼科诸书，皆以大惊之证，例作急惊，误亦甚矣。不知急惊由于风热，慢惊由于脾肾之虚，皆不必由惊而得（余之千言万语辟除惊风，只消景岳二十三字便以道尽。后贤若肯于此数语体认，更不必予之琐琐于斯也。）而此以大惊致困者，本乎心胆受伤，神气陡离之病，当以收复神气为主。宜秘旨安神丸、团参散、独参汤之类，加金银等物煎服之。<br />
　　<br />
　　<br />
　　卷二　大惊卒恐入方<br />
　　<br />
　　秘旨安神丸<br />
　　原治心血虚而睡中惊惕，并治大惊卒恐。<br />
　　官拣参 净枣仁 白茯神 法半夏（以上各一钱） 大当归 杭白芍 小橘红（各七分） 北五味（七粒）炙甘草（五分）上为细末，炼蜜为丸，如芡实大。每服一丸，生姜汤化下。<br />
　　<br />
　　团参散<br />
　　治心虚血热，自汗盗汗，并治大惊卒恐。<br />
　　官拣参 白当归（等分）上为细末，用 猪心一个，切作三片，每以药末一钱，用猪心一片，煎汤调服。<br />
　　<br />
　　独参汤<br />
　　治气虚气脱，神散魂离，以此亟救元阳，神草还丹之名，诚不愧也。<br />
　　官拣参不拘多少，同炒米、煨姜、红枣浓煎汤，徐徐服之，实有起死回生之力。<br />
　　或曰：伤寒病痉与非搐二条，不可用惊风之治，已闻命矣。而类搐十条，既为火热，何以不用惊风门中，截风定搐，凉泻镇坠之法治之，此何意也？曰：暑、疟、嗽、痢、痘、霍乱、丹疮，病虽不一，而搐由病致，第寻其源，治其病，而搐自止，若不去病，而用截风定搐、凉泻镇坠之治，作抑遏其病邪，非但搐不能止，必致变生他证。医者复不察其本病未去，疑为惊风症重，药不去病，而用毒劣劫夺之者。每见治惊风，愈治愈危，乃至不救者，皆此弊也。曰：由谈惊风而得治病求源之要，诚至论也。请笔之以为来学式。<br />

                    <br>
                        　　以上误搐类搐非搐证，共一十四条，即幼科之急惊慢惊慢脾者，尽止于此，业已条分缕晰，逐款逐条注明矣。<br />
　　临治者，当知各证之病源有别，而治疗之攻补自殊，不得复以急惊慢惊慢脾混同立论，而以截风定搐之死法统治之。从前未经剖露，犹谓陷于不知，今已证治判然，惟祈后贤留心讨论，神而明之。医称仁，于是乎不相远矣。<br />
　　<br />
　　<br />
　　卷二附小儿时疫证治<br />
　　吴又可曰：凡小儿感冒风寒，疟痢等证，人所易知，一染时疫，人所难窥，所以耽误者良多。盖幼科详于痘疹吐泻惊疳，并诸杂证，在伤寒时疫，甚略之，一也。古人称幼稚为哑科，盖不能尽罄所苦以告师，师又安能悉夫问切之义，所以但知其身热，不知其头疼身痛，但知其不思乳食，心胸膨胀，疑其内伤乳食，安知其疫邪传胃也，但见呕吐恶心，口渴下利，以小儿吐泻为常事，又安知其协热下利也，又何暇致思为时疫，二也。小儿赋质娇怯，筋骨柔脆，一染时疫，延挨失治，即便两目上吊，不时惊搐，肢体发痉，十指勾曲，甚则角弓反张。必延幼科，正合渠平日学习见闻之证，因多误认为慢惊风，遂投抱龙丸、安神丸，竭尽惊风之剂，转治转剧。因见不啼不语，又将神门、眉心乱灸，艾火虽微，内攻甚急，两阳相搏，如火添油，死者不可胜计，深为痛悯！今凡遇地方疫毒流行，大人可染，小儿独不可染耶？但所受之邪虽一，因其气血未足，筋骨柔脆，故所现之证为异耳。务宜求邪以治，故用药与大人仿佛。凡五六岁以上者，药当减半；一、二、三、四岁者，四分之一可也。又肠胃柔脆，少有差误，为祸更速，临证尤宜加慎。<br />
　　<br />
　　<br />
　　卷二　附小儿时疫证治入方<br />
　　<br />
　　太极丸<br />
　　凡疫疠流行之时，小儿作热，即是时疫。乍有眼目上窜，角弓反张，手足搐掣，不可误认惊风，但以时疫之治自愈。<br />
　　天竺黄（五钱） 胆南星（五钱） 酒大黄（二钱） 直僵蚕（三钱） 真麝香（二分） 梅花片（二分）共为细末，端午日午时修合，炼蜜为丸，如芡实大，朱砂为衣。凡遇疫证，姜汤化服一丸，神效。<br />
　　<br />
　　<br />
　　卷二痫证<br />
　　钱仲阳曰：小儿发病，因气血未充，神气未实，或为风邪所伤，或为惊怪所触，亦有因妊娠时七情惊怖所致。若眼直目牵，口噤流涎，肚膨发搐，项背反张，腰脊强劲，形如死状，终日不醒，则为痉矣。<br />
　　按：仲阳之说，亦明知有痉病，而谓终日不醒者为痉，不知痉病为三阳表证。据幼科所称惊痫，为心肝脾肺之里证。今反以表病腑病为重，里病脏病为轻；经脉行于皮肤肌肉者为重，经脉行于五内贯膈者为轻；邪伤传导之腑为重，邪伤神明之脏为轻。颠倒背谬，令人不解。仲阳尚为此言，又安保后人之不讹传也！万密斋曰：痫者，卒然而倒，四肢强直，目闭，或眼珠翻上不转，口噤，或有咬其舌者，口中涎出，或无涎者，面色或青或白（面色或青或白，后贤仔细着眼，）或作六畜声，其状不一，乃小儿之恶证也。昏晕一时，即醒如常矣。其发也，或以旬日计，或以月计，或以岁计。古人有三痫五痫之名，证治太多，似无一定之说，故后学不知其所从也。凡治痫之法，幼科所载，其方甚多，而无可取者，惟予家秘新方，名断痫丸，诚治痫之神方也。<br />
　　予按：密斋之说，不为无见，乃私心窃喜，赖有斯人为之砥柱。及考其断痫之方，则皆寒凉攻伐，镇坠毒劣之药，予又以为不尽然焉。夫痫者痼疾也，非暴病之谓。亦由于初病时，误作惊治，轻施镇坠，以致蔽固其邪，不能外散，所以留连于膈膜之间，一遇风寒冷冻饮料，引动其痰，倏然而起，堵塞脾之大络，绝其升降之隧，致阴阳不相顺接，故卒然而倒。病至于此，其真元之败，气血之伤，了然在望，挽之不能，犹认作此中之邪，无异铁石，非攻坚破垒，不足胜其冥顽。呜呼，以娇嫩亏歉之体，而犹入井下石，岂司命慈幼之心哉！因录原方，以正其惑。<br />
　　<br />
　　断痫丸<br />
　　（此方重坠，寒凉毒劣，用之增困）川黄连 青礞石 石菖蒲 辰朱砂 蚌珍珠 铁华粉胆南星 白甘遂 上沉香 白茯苓别以人参一钱，白术三钱，煎汤煮糊为丸，猪心汤下。<br />
　　<br />
　　通心丸<br />
　　（本非心病，何用通心？伐及无辜，未可为训）辰朱砂 马牙硝 明雄黄 真麝香 白附子 陈枳壳 正川芎 白茯苓 拣人参 川黄连 金银箔蜜丸，麦冬汤下。<br />
　　此即所谓断痫丸也。予谓此等之见，似未离乎幼科习气。夫病至于痫，非禀于先天不足，即由于攻伐过伤。<br />
　　每见痫儿，无不肌肥面白，神慢气怯，即万氏亦谓面色或青或白，岂有青白之儿，能任攻伐者乎？只因中气素弱，脾不运化，则乳食精微，不化荣卫，而化为痰，偶值寒凝，即倏然而发。岂必心窍有痰而后发哉？若果心窍有痰，则已懵然一物，何以发过清明如故？可知非痰迷心窍之证，误作痰迷心窍之治，愈攻愈败，愈发愈勤，不至于废弃不止也。有识者补救尚虞不暇，犹敢以礞石、朱砂、珍珠、铁粉之重坠，伤其心气，以甘遂大毒之物，损其心血，更加黄连之苦寒败胃，虽有一钱之人参，如红炉点雪。后方朱砂、牙硝、雄黄、金箔之类，亦犹是也。原其意，不过谓重坠可以镇心，苦寒可以泻火，毒劣可以攻痰。此等治痫，无异赧王伐秦救赵，而周赵卒为秦并，虽理或有说，而势所不能也。故予之治痫，从不用治痫之方，而十全其十。此等之证，非用从治之法，莫能成功。其如幼科诸君，枋榆自足，高远厌闻，惟知见证治证，不知古哲有见痰休治痰，见血休治血，有汗勿止汗，逢热莫退热，喘生毋降气，精遗勿涩泄之训。此盖从治之法，而幼科视为泛言，寄司命之责者，固如是乎！有见者毫不治痰而痰自不生，毫不治痫而痫自不作，此其所以为神也。<br />
　　<br />
　　<br />
　　卷二　痫证入方<br />
　　<br />
　　消风丸<br />
　　凡治小儿诸般痫证，先服此丸七服。此非治痫之药，用以疏散外感，开通经络，庶后药得以流通故耳。<br />
　　南薄荷 川羌活 川独活 北防风 明天麻 荆芥穗 正川芎 北细辛（以上俱一钱） 胆南星（二钱）上为细末，炼蜜为丸，重一钱一颗。每日一丸，薄荷、苏叶汤化服，服完七丸，方服后药。<br />
　　<br />
　　集成定痫丸<br />
　　治小儿痫证，从前攻伐太过，致中气虚衰，脾不运化，津液为痰，偶然有触，则昏晕卒倒，良久方苏。此不可见证治证。盖病源深固，但可徐图，惟以健脾补中为主，久服痰自不生，痫自不作矣。<br />
　　倘系年深日久者，与河车八味丸间服。无不愈者。<br />
　　官拣参（一两切片，焙干） 漂白术（一两五钱，切片，土炒） 白云苓（一两，切片，姜汁蒸过，晒干）真广皮（一两，酒炒） 法半夏（一两） 石菖蒲（五钱，取九节者，切片） 白当归（一两，酒洗，晒，切）青化桂（五钱，去皮，浔桂不用） 杭白芍（一两，酒炒） 白蔻仁（一两，酒炒） 漂苍术（一两，用黑芝麻拌炒） 南木香（五钱，忌火） 真龙齿（一两，火 醋淬，研末，水飞过，晒干，取五钱） 赤金箔（三十张） 镜面砂（三钱，研末，水飞，晒干听用）上药各根据分两制过，合为一处，焙干，研细末筛过，炼蜜为丸龙眼核大，以朱砂为衣，贴以金箔，晒干，以瓷瓶收贮。每日早午晚各服一丸，姜汤化服。痫证未久者服此，倘年深日久者，早服河车八味丸，午晚服此。无力备参者，不用亦可。<br />
　　<br />
　　河车八味丸<br />
　　治小儿痫证，年深日远，肝肾已亏，脾肺不足，心血耗散，证候不时举发。此证总归于虚，不可以为有余而攻逐之，致成不救。但以此丸早服，以救肝肾，前定痫丸午晚服，以宁心健脾生肺，则万举万全，真神治也。<br />
　　紫河车（一具，头生男者，用白矾煎汤揉洗极净，用姜汁同酒煮烂） 大地黄（三两，姜汁、砂仁同酒煮烂）净枣皮（一两，炒干） 粉丹皮（五钱，酒炒） 宣泽泻（五钱，盐水炒干） 嫩鹿茸（二两，切片，炒干）白云苓（一两五钱，乳汁蒸晒） 怀山药（一两五钱，酒炒） 川熟附（七钱五分，切，焙干燥） 青化桂（七钱五分，去粗皮，研） 北五味（一两，去梗，炒干） 大麦冬（一两，去心，糯米拌炒）上药根据法炮制，和为一处，焙极干，研为细末，炼蜜为丸，龙眼核大。每早一丸，用淡盐汤化服，以饮食压之。午及临卧，各用前定痫丸一服。<br />
　　<br />
　　<br />
　　卷二　痫证幼科预宜修制应用丸粟七方<br />
　　<br />
　　消风丸<br />
　　凡疏通腠理，清解表邪，启发皮毛，流利经络，病之初起者用之。<br />
　　方见卷二痫证门。<br />
　　<br />
　　集成金粟丹<br />
　　凡开关通窍，下气利痰，醒昏定痉，一切危急者用之。<br />
　　方见卷二咳嗽门。<br />
　　<br />
　　集成沆瀣丹<br />
　　（音亢械） 凡导滞清热，降火利膈，解胎毒，去积热，通利二便用之。<br />
　　方见卷二胎疾门。<br />
　　<br />
　　泻青丸<br />
　　凡退热平肝，清表里，定痉搐，解烦退热，表里两急者用之。<br />
　　方见卷四啼哭门。<br />
　　<br />
　　理中丸<br />
　　凡脾虚中寒，面青腹痛，寒呕寒泻，四肢厥冷，一切虚寒者用之。<br />
　　方见卷二乳子伤寒之理中汤，加增分两，炒研蜜丸，即理中丸。<br />
　　<br />
　　三仙丹<br />
　　凡饮食过多，有形之物填塞中焦，及痢疾大便不通，一切宜攻下者用之。<br />
　　方见卷二痢疾门。<br />
　　<br />
　　太极丸<br />
　　凡遇年岁疫疠流行，小儿发热昏沉，甚则作搐者，时疫也。宜用此。<br />
　　方见卷二小儿时疫门。<br />
　　以上七方，皆宜预为修制，以备急需。凡古方截风定搐之药，无所用之，不必留意。<br />
　　<br />
　　<br />
　　卷二乳子伤寒证治<br />
　　幼科谓小儿八岁以前无伤寒，不知此语出于何经？夫寒风暑湿燥火，为六气政令，乃阴阳代谢之机，岂伤人之物？只因人之脏气不足者，各从其类而翕受之，因其偏受而致病，所以谓六淫之邪，其来自天，决无择人而入之理。今谓小儿八岁以前无伤寒，不知寒邪不伤八岁以前之几乎？抑八岁以前之儿不受寒邪之伤乎？若谓八岁以前天癸未足，则八岁以后天癸仍未足，则应云十六岁以前无伤寒，又何独以八岁为言哉？夫癸肾内藏真阳，与膀胱为表里，今癸水真阳未足，则王水清寒，故寒邪之来，各从其类，竟趋太阳寒水之经，以寒召寒，诚莫能御，所以小儿伤寒为最多。今谓其无伤寒，不几令小儿之病伤寒者，束手待毙，皆死非命乎！非小儿无伤寒，因其荣血未充，易于生热，治之不当，即变而为痉。幼科指为惊风者，即此是也。然小儿伤寒，贵于急治，但不宜发表，由其肌肤薄，腠理疏，恐致汗多亡阳。若能于初起之时，即为解肌，祛其表邪从外而出，则必无变痉之虞矣。<br />
　　或曰：伤寒同一病耳，而乳子与小儿治各有异，何也？曰：乳子筋骨柔脆，不耐伤寒，初入太阳，即人事昏沉，浑身壮热，筋脉牵强。医不详辨，误认惊风，其祸立至。所以乳子伤寒贵于急治，故辨证不繁，用方宜简，若迁延时日，则无力耐之矣。是以与小儿之传经论治者，缓急不同。<br />
　　其证初起，男体重，面黄而带惨色，女面赤而带惨色，喘急恶寒，口中气热，呵欠顿闷，项急者是也。<br />
　　如恶风寒，心偎藏其身于母怀者，是藏头伏面，此谓表证。可与解肌，桂枝防风汤。<br />
　　如恶热，出头露面，扬手掷足，烦渴便秘，掀衣气粗，是为里证，略疏通之，小柴胡汤加大黄，中病即止。<br />
　　如头额冷，手足冷，口中气冷，面色暗淡，大便泻青，此为阴证里虚。当救其里，宜理中汤。<br />
　　如大热大渴自汗，此表里实热，宜和解，柴胡白虎汤清之。<br />
　　又有先伤风寒，后伤饮食，或先停饮食，后感风寒，名夹食伤寒。其证壮热头痛，嗳气腹胀，大便酸臭，留连不解，大柴胡汤下之。体素弱者，猩猩散。<br />
　　<br />
　　<br />
　　卷二　乳子伤寒证治入方<br />
　　<br />
　　桂枝防风汤<br />
　　治半周一岁以至三五岁幼儿，伤寒初起，恶寒发热，体重面黄，或面白喘急，口中气热，呵欠顿闷，速以此方解散肌肉之邪。此方有汗能止，无汗能发，不致过汗亡阳，为幼科解表之第一方。<br />
　　嫩桂枝（一钱半） 杭白芍（二钱） 北防风（一钱半） 老生姜（一钱） 大红枣（五枚） 炙甘草（一钱）上作一剂，水煎，热服。有痰，加北芥子一钱；有呕吐，加陈皮、半夏各一钱；热多，加柴胡一钱；胸紧气急，加枳壳、桔梗各一钱。<br />
　　<br />
　　小柴胡汤加大黄<br />
　　治小儿里热恶热，出头露面，扬手掷足，烦渴燥粪，掀衣气粗，微利之。<br />
　　官拣参（七分） 北柴胡（一钱半） 片黄芩（一钱） 法半夏（一钱） 炙甘草（五分） 锦庄黄（一钱）生姜三片，红枣三枚为引，水煎，热服。<br />
　　<br />
　　理中汤<br />
　　治阴证里虚，头额冷，手足冷，口中气冷，面色暗淡，大便泄青。<br />
　　官拣参（一钱） 漂白术（二钱） 炮姜炭（一钱五分） 炙甘草（一钱）大枣三枚为引，水煎浓，凉冷服。<br />
　　<br />
　　柴胡白虎汤<br />
　　治表里皆热，大热大渴自汗。<br />
　　官拣参（一钱） 熟石膏（二钱） 净知母（一钱） 北柴胡（一钱） 炙甘草（一钱）合一剂，用早粳米一撮为引，水煎，热服。<br />
　　<br />
　　大柴胡汤<br />
　　治夹食伤寒，其证壮热头痛，嗳气腹胀，大便酸臭，延绵不解。<br />
　　北柴胡（一钱五分） 锦庄黄（一钱） 法半夏（一钱） 赤芍药（一钱） 小枳实（一钱二分）生姜三片，大枣一枚为引，水煎。热服。<br />
　　<br />
　　惺惺散<br />
　　治小儿真元不足，气血怯弱，内伤外感，热不能受。<br />

                    </div></div><hr><script charset='utf-8' src='../js/footer.js'></script></body></html>