<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法王氏谈録' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>王氏谈録</center></div><div class='fo'><center>经文出处:来自殆知阁</center><br/><br>
                        《四库全书 王氏谈録》　　（宋）王钦臣 撰  <br />
    　　钦定四库全书 　　子部十 　　王氏谈録 　　杂家类三 　　杂说之属 <br />
<br />
　　提要 <br />
<br />
　　臣等谨案王氏谈録一卷不着撰人名氏说郛载之题曰王洙撰书録解题则以为翰林学士南京王洙之子録其父所言今观此书凡九十九则而称先公及公者七十余则则非洙所著明甚葢编此书者见卷尾有编録观览书目一则末题云王洙敬録遂以为全书皆出洙手不知此一则乃嘉佑以前人所为洙特録而跋之其子附载书末耳世无自著书而自标敬録者也其解绘事后素一条朱子集注取之其论校书当两存解经不可改字就义皆为有识其称校书之注二字以上谓之一云一字谓之一作亦深有理洙字原叔应天宋城人中甲科官终侍读学士兼侍讲学士卒谥曰文子钦臣字仲至赐进士及第官终待制知成徳军据本传及东都事畧洙子惟钦臣一人则此书即钦臣所録也 <br />
<br />
　　乾隆四十六年三月恭校上 <br />
<br />
　　总纂官 臣纪昀 臣陆锡熊 臣孙士毅 <br />
<br />
　　总校官 臣陆费墀 <br />
<br />
　　钦定四库全书 <br />
<br />
　　王氏谈録 <br />
<br />
　　（宋）王钦臣 撰 <br />
<br />
　　训子 <br />
<br />
　　公诲诸子曰忠非必杀身自尽其诚也可今人莅一官茍能竭力于大小之务不自愧于禄食推而广之至于大事皆忠也至于以身死事盖古人不幸而遇之耳闺门之内承顺父母颜色为先吾先公中令奉戚氏太夫人极为子之道太夫人每有小不如意未尝与先公一言先公必朝服再拜候其色悦而退先公在金陵余杭清夜多作诗必召吾起草或属数句未成且假寐吾持笔侍侧往往至中夜不敢退时吾十五六歳未始知倦今吾爱汝曹不欲以严限慈世事当自勉也 <br />
<br />
　　尔雅 <br />
<br />
　　公言尔雅文选待文士之秘学也使人知之必讥其所习浅未至规橅裁取不习或阙尝戏曰韩愈诗多用训故而反曰尔雅注虫鱼定非磊落人此人灭迹也 <br />
<br />
　　隶书 <br />
<br />
　　公素不习隶书初但微作八分皇佑中受诏书献穆公主碑李氏求以古隶冩于是始作隶书既出人竞爱宋丞相曰近世人家栢楹之刻所未及也君谟亦云君之隶字乃得汉世旧法仆之所作但唐谓（一本作体）隶耳 <br />
<br />
　　笔法 <br />
<br />
　　公言用笔须圆劲结体须作方正然后以奇古为工皇佑中受诏与君谟分写迩英阁二图公书无逸篇君谟真字书孝经既成上作飞白二轴答之后又受诏分写集禧观诸殿榜公书奉福虚福殿二榜君谟书神藻殿二榜 <br />
<br />
　　为文 <br />
<br />
　　公诲诸子属文曰为文以造语为工当意深而语简取则于六经庄骚司马迁扬雄之流皆以此也又论修身行道至于性命之理既而曰此皆第一等语汝辈一词赋亦未能善固未知也然不当不为汝辈道 <br />
<br />
　　读书记 <br />
<br />
　　公尝言隋王劭作读书记凡所说书随意所取疏之后辑而成篇又唐人有台阁集纂当世名人诗今此二书人家罕有存者 <br />
<br />
　　鸡鸣歌 <br />
<br />
　　公言人尝云汝南出鸣鸡考之旧事汉时于汝南取能鸡鸣歌之人其云鸣鸡盖谬也 <br />
<br />
　　葬 <br />
<br />
　　葬公言昔观孔子墓视其地之形势大与今俗深相符今之术果昔人之所遗耶 <br />
<br />
　　子房封留 <br />
<br />
　　公言今陈留立祠祀张子房非也所封留沛今彭城有留城是也昔宋武北征过陈留下教修复其失盖已久矣 <br />
<br />
　　作文 <br />
<br />
　　公训诸子曰壮年为文当以气焰为上悲哀憔悴之词慎不得法 <br />
<br />
　　知字音切 <br />
<br />
　　公言学者不可不知音切茍不通终为不识字人 <br />
<br />
　　论阴阳拘忌 <br />
<br />
　　公言昔有一士人病其家数世未葬亟出钱买地一方稍近爽垲者自祖考及缌麻小功之亲悉以昭穆之次葬之都无岁月日时阴阳忌讳与茔穴之法人且讥其易而谓祸福未可知岁中輙迁官秩后其家益盛以此观之真达者也今之人稽留葬礼动且踰纪邀求不信之福于祖先遗骸真罪人也笔法江南李主及二徐传二王拨镫 <br />
<br />
　　笔法 <br />
<br />
　　中朝士人吴遵义待诏尹希古悉得之吴尤以为秘所传二人与范宗杰而已其法五字擫厌抵勾揭吴又云更有二字曰蹲送蹲送者蹲锋迎送之谓耳若作一字必从腕势中出之吴笑曰然 <br />
<br />
　　读甘露记 <br />
<br />
　　公尝读甘露记叹曰无妄之祸乃至于此以此视之轩冕非可恋之物吾日有归意 <br />
<br />
　　唐时金带 <br />
<br />
　　公言李防给事有一金带唐之制作挞尾刻云龙朔某年紫宸殿宣赐郑畋其制作与色泽尤奇防卒其子不肖妄以与人临淄公晏殊留守南郡大会客伎有服金带立其侧者公目之觉异于常引视其刻问所従来曰李氏子所假公俛叹久之 <br />
<br />
　　京氏律厯 <br />
<br />
　　京氏律厯一卷虞翻为之解其书虽存学者罕究公従秘府传其书究习遂通屡以占卦甚效 <br />
<br />
　　修书进藁 <br />
<br />
　　公言修书藁草隋书尤重谓之初藁每与正本并奏 <br />
<br />
　　古事不见所出 <br />
<br />
　　公言古事有相承传用而不见出者甚多如颜回读书铁镝三摧是其一也 <br />
<br />
　　秘阁易法 <br />
<br />
　　公言秘阁有郑氏注易一卷文言自为篇而陆氏太玄篇第亦各异考之足以见古易经之旧次 <br />
<br />
　　方药精通 <br />
<br />
　　公言髙文庄方药精通聚奇药价及巨万雅尚之一也 <br />
<br />
　　绘事后素 <br />
<br />
　　公言绘事后素即考工记所谓后素工也 <br />
<br />
　　七言诗 <br />
<br />
　　公言古七言诗自汉末盖出于史篇之体 <br />
<br />
　　性贵平淡 <br />
<br />
　　公言人性贵乎平淡若加以器识即所谓宰辅器也盖宰制方物等之公平甄别不差足任机柄耳昔刘劭论人物亦以平淡为先也 <br />
<br />
　　兰蕙 <br />
<br />
　　公言兰蕙二草今人盖无识者或云雚香为蕙草 <br />
<br />
　　録书须黏叶 <br />
<br />
　　公言作书册黏叶为上虽岁久脱烂茍不逸去寻其叶第足可抄録次序初得董子繁露数卷错乱颠倒伏读岁余寻绎缀次方稍完服乃缝缀之弊也尝与宋宣献谈之公悉命其家所録书作黏法 <br />
<br />
　　少女风 <br />
<br />
　　公言管辂云天欲雨树上已有少女风今俗多云急风翻叶见白者是 <br />
<br />
　　灵符石 <br />
<br />
　　公少游蜀于江滨得灵符石石理坚润其文尤异 <br />
<br />
　　李廷珪墨 <br />
<br />
　　公性尤爱墨持玩不厌几案床枕间往往置之常以柔软物磨拭发其光色至用衣袖畧无所惜庆厯中人有持廷珪墨十九求售従子参预托公草文字恐溷其思遽令麾去公后闻之极为叹惜后此墨尤难得而屡以万钱市一丸其品乃有数等其邽字作下邽之邽者为上作圭洁之圭者次之作珪璧之珪者又次之其云奚庭圭者最下盖廷珪本燕人奚初姓后徙江南其初未奇久而益佳故李主宠其能赐之姓也虽名号有髙下其间又自有粗精亦时有伪作者人亦多惑公言若辨之当视其背印云歙州李廷珪墨歙旁州字之左足与李字之中书可与子字之足贯又与廷字之竖书墨字之右角贯视之上下相通者为真公又自能造墨在濠梁彭门常走人取兖州善煤手自和揉妙为形体盖光色与廷珪相上下既成分遗好事悉伏其精尝以廷珪墨遗君谟陇西王之子恂谓公曰闻以墨遗君谟槖中必缺请以一丸补之 <br />
<br />
　　小篆奇古 <br />
<br />
　　公亦习古文小篆尝谓古文至少至许慎所不载及不出孔氏书者悉后人所造学之少所根据小篆源流可究便于施用公用笔奇古庆厯中士大夫家墓铭盖多公笔也今上景佑徽号玉册宣献宋公受诏写宋公不习篆公与代书也又章郇公受诏书相国宝奎殿太宗真宗诗额亦公代之 <br />
<br />
　　篆铭嘉量 <br />
<br />
　　皇佑中上令少府作嘉量公稽考制度参以周汉既成自篆刻铭奏御藏于内府诏在集中 <br />
<br />
　　碑额 <br />
<br />
　　按公所书古隶字则献穆公大长公主碑曹襄悼碑范文正碑晏元献碑伊先生隔山庵记正字则张少监墓志濠州四望亭诗庄生台诗宋宣献诗书额濠州四望亭南京御史台读易堂襄州岘山亭临芳亭华严寺羊太傅庙西京教忠积庆寺东都李氏闲燕堂来鹤堂连亭箖箊亭刘氏芸华堂 <br />
<br />
　　古器 <br />
<br />
　　景佑中内出古铜钟鼎尊三器诏公辨其欵识公验其文称有周立王字法参以篆隶形制不与经典相合非逺古时物疑似武氏时器具上其事诏藏于龙图阁语在公集中皇佑中又出玉器二一为四龙行走上腾之形其端升余可置物一为梳形旁上连窣绵缲可插羽下有柄雕以蜻蜓蝘蜓絶工巧公以为皆物柄也梳形者疑古人羽扇之柄其它莫可知 <br />
<br />
　　辨药 <br />
<br />
　　公示京师市药须当精别市中藁本多杂以威灵仙不可称辨往往误售入药遂不为效藁本盖柔细而芳香者是自治之要公谓诸子曰人之文章美者固誉之不至者未尝轻视吾心意和平得 <br />
<br />
　　自治之要 <br />
<br />
　　险巇贪媢固自不生怨尤侥幸逾絶思虑以其染污吾心戕贼天理皆屏之于未萌然事有曲直必当中理今朝廷之士与吾论事有不直谤毁甚多然吾皆不责固无报复盖吾自信者笃耳此乃汝辈粗识善恶人亦不能欺吾其能以无为有绐汝辈耶吾既已自力如此更欲汝辈效而为之不可不勉也 <br />
<br />
　　校书 <br />
<br />
　　公言校书之例它本有语异而意通者不可取信盖不可决谓非昔人之意俱当存之但注为一云一作（二字已上谓之一云一字谓之一作）公自校杜甫诗有草阁临无地之句它本又为荒芜之芜既两存之它日有人曰为无字以为无义公笑曰文选云飞阁下临于无地岂为无义乎唐郑颢自云梦为诗十许诏有云石门霜露白玉殿芜苔青意甚恶之后遇宣宗山陵成因复职公尝笑曰此杜工部桥陵诗也颢以为真陵之祥而更复缀缉亦嗤鄙之一也 <br />
<br />
　　相知之厚 <br />
<br />
　　蔡文忠守南都公时为书院说书且将荐公而谓公曰欲荐而未有人可令草奏以叙君之美莫若烦君自为之公谢曰某之才不足当公荐今石太祝延年众爱重宜置某而荐石蔡公曰石固欲荐之亦当自令草奏公徐曰得之矣遂命公草石奏而石为公草奏初罢野城尉里中是时晏丞相为留守方修后圃而使诸曹掾赋驯鹤小池戸曹掾玉初邀同赋既成并上临淄公公喜遇之甚厚及临淄公还朝力荐为应天府学讲书语在公家传中是后蔡文忠继守留钥复待以上客蔡公既去而宋公来其所以遇之尤加每公事退开郡合邀公殆日以为常相对但持书册论议而已宋公嗜食干果罗列左右间或相劝食或以文章示公句意有所欲易及一字不安者必曰君试思之公曰以某句某字如何曰更试思之或至再三遂用后宋公还朝公亦入上庠又陪佐史局无一日异于初宋公薨公为之议谥撰着行状象篆勒墓铭诸宋以服带缗钱遗于公甚厚公不发其封悉还之李邯郸公戏简公曰可惜笔端得来尽被车儿推去后老思宋公平昔之知尝叹曰相知之厚不愧古人今亡矣夫去年公谒告还里中钱于飞侍读为留守其妻宋公女也闻钱宴公于郡斋曰是往者日与吾父论书于此斋中吾家为肴羞尊酒以待者也因泣下明日钱以其妻语语公公亦为凄然 <br />
<br />
　　古今乐律通谱 <br />
<br />
　　公洞晓音律自能辨声度曲尝究今乐之与古乐所由变而总诸器之同归以籍于谱至如言黄钟其声则属弦之某抑按金石之某声考筦之某穴皆衡贯为表而别之至于北部诸器亦然虽不知者可一视而究号曰古今乐律通谱又云今北部乐乃古之清商遗音其论甚详 <br />
<br />
　　芸 <br />
<br />
　　芸香草也旧说为不食今人皆不识文丞相自秦亭得其种分遗公岁种之公家庭砌下有草如苜蓿揉之尤香公曰此乃牛芸尔雅所谓权黄华者校之尤烈于芸食与否皆未可试也 <br />
<br />
　　李卫公文 <br />
<br />
　　公亟称李卫公之文谓不减燕许每读积薪赋曰虽后来之髙处必居上而先焚真文章之精致也 <br />
<br />
　　作文立意 <br />
<br />
　　班固典引序唐尧君臣之德迭享天下云股肱既周后授汉刘公言古人作文立意髙奇如此后学者可不务哉（一云文当务立意髙奇不蹈陈故） <br />
<br />
　　为箴自警 <br />
<br />
　　公始为进士居里中与嵇颖（缺）窦充缔交合各为箴以自警 <br />
<br />
　　期待之深 <br />
<br />
　　公为舒城尉马亮镇庐江始入谒谓公曰君状貌类宋尚书白材质正与君等他日亦不下此人后入上庠暇日谒邢侍读昺识公甚喜叹曰君异时之孙冯也（孙奭冯元方贵显） <br />
<br />
　　上官忌兀日 <br />
<br />
　　公云阴阳忌讳固不足泥然亦有不可畧者尝记丁顾言少卿云昔游宦蜀中至官有期驻舟江浒游憩山寺遇老僧问丁公何为而至丁具以之官告又问期在何时丁又以告僧曰是所谓兀日不可视事弗避之君必以事去君笑而不应既至官月余竟以事免归丁深异之于是复道故处従僧谒其术丁屡以语公临治颇用之 <br />
<br />
　　水渍书册 <br />
<br />
　　公言藏书之家书册或为雨漏及途路水潦所渍者皆可大甑中蒸而暴之至一二畨乃以物镇压平处逮干色虽微渍而畧无损坏 <br />
<br />
　　雌黄墨 <br />
<br />
　　公言雌黄为墨校书甚良飞研极细坚胶揉为锭无油甆器中磨加以少藤黄尤佳 <br />
<br />
　　诗话 <br />
<br />
　　公言旧尝得句云槐杪青虫缒夕阳因思昔人似未曽道后阅杜少陵诗有云青虫悬就日尤叹其才思无所不周也 <br />
<br />
　　契丹风物 <br />
<br />
　　公言昔使契丹戎主觞客悉以玉杯其精妙殆未尝见也又言北人馈客以乳粥亦北荒之珍彼中有铁脚草采取阴干投之沸汤中顷之茎叶舒卷如生 <br />
<br />
　　书仪 <br />
<br />
　　公言唐裴郑二家书仪皆云凶书须好纸缮写言语哀雅稽之似非宁戚之义不若以生纸书之语言字体质朴为称 <br />
<br />
　　元父城 <br />
<br />
　　公言阮籍有元父城赋甚陋其土昔尝经行视其地信然 <br />
<br />
　　方言 <br />
<br />
　　扬雄方言世所传云旧本也公患其无次序判别其训各以类従且云此殆子云之初意也后人见其有条理便谓昔本则妄耳 <br />
<br />
　　修书 <br />
<br />
　　按公所修之书春秋蕃露（旧坠简脱文差互不可考公数年寻绎文义缀缉始成仍旧为十卷）方言（旧无次序公析之以类従）杜甫诗（古六十卷今亡世传二十卷止数百篇参合别本以岁时为类得编二十卷）髙适诗（旧十三卷公分为十卷）易纬（馆阁旧本以干凿度稽览图通卦验分为三书各自着分扰隋唐志目并载易纬九卷仍依篇次合为一书复其旧次） <br />
<br />
　　诗话 <br />
<br />
　　公言近人别传杜甫诗杜鹃行一篇云谁言养雏不自哺此语亦足为愚蒙此正破前篇非甫作也 <br />
<br />
　　医 <br />
<br />
　　公言昔东都有一医者姓刘其术甚异通黄帝八十一难经病注者失其旨乃自为解献于阙下仍为人讲说自号曰刘难经其治疾察脉无隠不知肘后有二药奁止药末数品而已每视人病旋取诸末合和加减分为剂料日服不尽其数病未愈他日再至曰此药服不如数耳所余当有几人不能欺后以老终 <br />

                    <br>
                        <br />
　　论逸少书 <br />
<br />
　　公言每阅王右军书觉每帖气势各异此所谓羲之万纸不同也 <br />
<br />
　　医茶 <br />
<br />
　　公言茶品髙而年多者必稍陈遇有茶处春初取新芽轻炙杂而烹之气味自复在襄阳试作甚佳尝语君谟亦以为然 <br />
<br />
　　古碑 <br />
<br />
　　石舍人杨休典宿州蕲泽岸傍得古碑刻云有周渤海公玄孙伯着之碑问公所谓公者非宇文氏乎公曰然 <br />
<br />
　　史官 <br />
<br />
　　宋丞相庠与翰林祁公皆布衣之旧同年登科皆贵达益笃契好初宣献公荐公入史局时邯郸李公叔领着李方贵显与宋公同列而不相下颇有间隙宋既与公旧劝公毋受命公辞以辱宣献公知不敢避让宋怒遽折简谓公曰自古为史者不免天菑或人祸子何为当而不避今且贺子而吊子也 <br />
<br />
　　药性 <br />
<br />
　　公言医药治病或以意类取至如百合治百合病似取其名呕血用胭脂红花似取其色淋漓肠结则以灯心木通似反其类意类相假变化感通不可不知其旨也 <br />
<br />
　　唐三宗像 <br />
<br />
　　公言舒城县民李氏者唐宗室之裔有一轴画上画玄肃代三帝真云其先别子所出也其画亦当时之迹每持以见县官免科役 <br />
<br />
　　王建宫词 <br />
<br />
　　王建宫词云如今池底休铺锦公言此即文公对李公石云开元中旧宫人尽在问之无知此事者 <br />
<br />
　　杨姓异同 <br />
<br />
　　杨修书云修家子云公言子云自叙为杨侯之裔自为杨字恐与华阳之阳异 <br />
<br />
　　唐世诗僧 <br />
<br />
　　公言唐世诗僧得名者众然格律一体乏于髙逺颜延之所谓委巷中歌谣耳唯皎然特优 <br />
<br />
　　解经 <br />
<br />
　　公言学者解经或有改字就义者非先儒阙疑之旨往往自取议 <br />
<br />
　　起居注 <br />
<br />
　　公言穆天子传左右史之书起居注始于汉世乃有遗法也故今崇文书目以穆传首记注之列 <br />
<br />
　　黄白术 <br />
<br />
　　公言先中令在金陵有一术者自言得黄白术请试之初持二药罨至云丹砂所化也中令不以为然既而请持归明日复至皆先所见物也而其一当中印一指痕乃金沥也其一如满盛其沥而复泻去者其表则素洁如初遂留二物而去后不知所适 <br />
<br />
　　又 <br />
<br />
　　公言初赴举时接一士人稍亲近忽谓公曰君苦无资乎求开通钱千余当为君化少物公曰钱固有而难化也既得开通曰铜精者皆可数日持银十两至视之钱周郭与字隠隠尚在谓公曰君并欲其法乎亦无所秘公笑曰聊试卿法尔吾无所用悉还之后月余其人卒 <br />
<br />
　　丁谓家资 <br />
<br />
　　公言丁谓前败之一夕买竭都市中金余产籍没后官斥卖人有买其彩荐一拆之得绢凡三百余端 <br />
<br />
　　二苏草隶 <br />
<br />
　　二苏皆工草隶而舜钦先得名人或咨公云二人优劣公曰才翁笔势劲媚疑较长也 <br />
<br />
　　周官 <br />
<br />
　　公言学者多云疑周官初以吾考之殆作而未用之书也以近事比之唐世制六典着当时百官之目最为详悉竟不能遵用 <br />
<br />
　　晏相观书 <br />
<br />
　　公言晏丞相自云观书遇事有可用者必准度所宜使处然后黙记如未获用者心常恨之他日临文速不废忘 <br />
<br />
　　赠日本僧诗 <br />
<br />
　　公言祥符中日本僧寂照来朝后求礼天台山先中令守会稽寂照经由来谒寂照善书迹习二王而不习华言但以笔礼通意时长兄为天台宰中令以书导之兼赠诗云沧波泛瓶锡几月到天朝乡信日边断归程海面遥秋泉吟里落霜叶定中飘为爱华风住扶桑梦自消既至天台来致书谢累幅勤至其字体婉美可爱杨文公在禁中识之亦尝序其事 <br />
<br />
　　梦 <br />
<br />
　　公言始作礼官时梦入禁苑中引一紫衣人至后亭见上免后踰年荆王薨皇帝受服予时引太常卿入苑中其径路所至皆梦中所见 <br />
<br />
　　汗衫 <br />
<br />
　　公言皇佑中人有献唐昭宗御服汗衫一上有朱字手诏与钱镠求助兵时隔塞不通盖密信也献者朱氏子孙欲求官朝廷留而赐之帛遣之 <br />
<br />
　　厯官 <br />
<br />
　　公言近世司天算楚衍为首既老昬有弟子贾宪朱吉著名宪今为左班殿直吉隶太史宪运算亦妙有书传于世而吉驳宪弃去余分于法未尽赠狄国寅诗耀州三（阙）人狄国寅自云仁杰之后有告身数通及代宗时御史中丞狄归昌请复御膳表具携以示公仍请诗云每读梁公传青编日屡开神交慕英烈自喜见云来一命须朝禄连章荐楚材凡升黄绶秩世代乃身媒国寅向以龙图阁直学士狄棐论得官 <br />
<br />
　　诗话 <br />
<br />
　　公言杜甫为诗多用当时事所言玉鱼蒙塟地者事见韦述两京记云云有言铁马汗常趋者昭陵陵马助战是也此类甚多此篇不全 <br />
<br />
　　评书 <br />
<br />
　　公雅好永禅师书尝得古本千字文手自裭背暇则玩阅至老不倦尝云今人笔美未能为书须结体巧常使左方髙气势自得遒媚乃为佳也与蔡君谟在西阁朝夕评书君谟每有缮写求公指其失后语公曰与原叔论书数年自觉倍精昔时人或与公论禅理公曰仲尼絶四毋意毋必毋固毋我盖不出是也 <br />
<br />
　　自强 <br />
<br />
　　叔彛云富公才业贤望如此然其心好学喜为文章又乐与人论议经旨及古今兴亡治乱虽逐日亦各有工课夜坐一书室中或至二三更方归寝此盖往年曽倅郓州佐王曽相而曽乃如此所为富公亦常服其勉励耳此实士君子规矩其身而不敢自懈易曰君子以自强不息此之谓也 <br />
<br />
　　通经 <br />
<br />
　　叔彛常云士有晓熟世务兼能作文字者然后能通经又其常潜心于其间故也然则如今天下学者皆能经术然求所谓通经者其人少矣 <br />
<br />
　　修慎 <br />
<br />
　　韩谦父闻台官吴中复等疏陈相执中所为及家私事凡九条谦父乃曰此言必书之史传施后世而不善之名安可掩哉士君子岂得不修慎哉 <br />
<br />
　　访问 <br />
<br />
　　倪义父云某每因往街市或坐次逢河东河北陜西客旅等某必问其事意亦要知茶盐矾之类及杂物有所更改増添条制之事又可以知省中所行事宜经久便与不便如何也 <br />
<br />
　　识明则经明 <br />
<br />
　　周伯坚云某于周易与先生之说有不同之处然则君子所患者识耳识明则经明而周流通变矣 <br />
<br />
　　不置侍婢 <br />
<br />
　　伯坚又云相爱者与家人言以某年髙在逺方劝置一女子侍饮食汤药图其安逸某乃云自幼年力耕凿孤贫读书歴尽艰苦而执志期于粗有所树立而今幸亦为人所见爱茍或如此是弃忘其初心也 <br />
<br />
　　作文主之以诚 <br />
<br />
　　管允中云凡修学不患作文字不能精在持身立事自期如何耳然则作文字必主之以诚也中庸曰不诚无物诚之说于圣贤道可谓至大矣 <br />
<br />
　　政事 <br />
<br />
　　蔡监簿至夫在学云叔彛有书与叔父密学言京师弊政十余条而叔父已先行其七八与叔彛所闻者暗相合叔父甚喜之时君谟行京兆事 <br />
<br />
　　思虑 <br />
<br />
　　潘十六十九秀才在富相为外甥云舅氏往年典郡某尝于左右修学而舅氏每中夜或独坐一静书室中至二三更但仰靠椅子不知思虑天下何事也 <br />
<br />
　　好学 <br />
<br />
　　欧大太祝云大人尝云太师致仕在家每日须看文字又喜学书并草书 <br />
<br />
　　又 <br />
<br />
　　欧大又云大人在家逐日须作文字而于经史间亦各有工课耳 <br />
<br />
　　廉慎 <br />
<br />
　　焦秀才云胡内翰于湖州时买物却于他郡致仍一一供税钱也 <br />
<br />
　　相人 <br />
<br />
　　欧大又云凡相人最好于得失荣辱之际观其动否便可知其器之小大也然后见其人之前程也 <br />
<br />
　　作官 <br />
<br />
　　又云作官须事事要知只如耕犂之具亦要知制作盖临政利民亦有使处又云作官须且坐而观之久而后可发作官不在文章刘参政作官后不在文章亦不全在器业也 <br />
<br />
　　持身 <br />
<br />
　　焦秀才云钱志通于编勅刑统皆一一节目之又云不患作文字不精患不能持身与立事耳又云君子不以己所藏而推所受 <br />
<br />
　　河图 <br />
<br />
　　欧公云河图之说虽见于书易论语礼记某独以为不然盖后之人好怪说耳岂有圣人以己有德而不获天位非也某以文字正之后世必有信之者一千年后必得一人信之二千年后又必得一人信之又三千年后又必得一人信之矣以三千年而获三人见信则后数千年信者必多则其说行矣 <br />
<br />
　　作诗 <br />
<br />
　　又云凡作诗并选中唐之名士众作格式每作三五篇杂于其间文字亦然 <br />
<br />
　　推诚待物（相业附） <br />
<br />
　　李兵部云唯人推诚待物不要城府而人自和平也某凡于职司十余年前后应猜防人底文字并不发奏及其（阙） <br />
<br />
　　某奏此事乃先奏某亦依违（阙） <br />
<br />
　　供（阙）亦不欲旁损其人也 <br />
<br />
　　又云尝见龎相劝其如公孙弘之脱粟饭布被伊不听其言岂有六十五岁更造宅营葺所活几时其愚可知己 <br />
<br />
　　又云凡宰相多以己之亲戚遂隔朝廷仕宦者岂至公之道邪贾相则不然虽唐询为事令作台官亦不言之 <br />
<br />
　　又云夫易之咸卦圣人感人心而天下和平此事亦甚大以一人之心感天下使之和平岂非诚乎非以虚受人而人可化哉盖虚受人则无城府无城府则无疑无疑则诚矣 <br />
<br />
　　又云今之居宰相百执之上不虑人之窥伺而错作事天下人之聪明岂可掩哉 <br />
<br />
　　又曰凡在中书者自平生读书学圣人之道及可用之处反不用之其本为利禄所汨而聪明有所蔽也 <br />
<br />
　　又云今之大臣但家中为欢乐岂有思天下忧患与国家之安危平生所学当行之事哉 <br />
<br />
　　贤者能受毁（大臣欲知典故附） <br />
<br />
　　张中行云夫贤者难能受屈辱盖以其有所负而期于后世也夫誉者人易受而毁者所不能堪然而能堪受人之毁而不动者亦唯贤者能之夫平居无事之时人皆能言可以守道死而不变及有罹患难而当鼎镬之诛而独能不易其操者乃为难耳 <br />
<br />
　　又云大臣者欲知国家故事如魏相者则可以为宰相而治天下者也 <br />
<br />
　　作文 <br />
<br />
　　欧公某云每日虽无别文字可作亦须寻讨题目作一二篇又曰凡看史书须作方畧抄记又曰文字既驰骋亦要简重 <br />
<br />
　　经史 <br />
<br />
　　焦秀才云欲作文字与立身先且须积日以养其源可也长源与知仲书曰知日讲史记及孟子甚善甚善盖经书养人根本史书开人才思此事不可一日废而须自少年积之宜常用此法也 <br />
<br />
　　附编録观览书目 <br />
<br />
　　焦思虑闻见可记事 <br />
<br />
　　写三朝宝録寻 <br />
<br />
　　诸司事例文字 <br />
<br />
　　抄记本朝各臣所施为事节 <br />
<br />
　　寻求河北河东陜西东西川广古今战鬬行师方畧 <br />
<br />
　　编録河北至广南六处极边山川地图 <br />
<br />
　　编録古今凡兴利公私事 <br />
<br />
　　求録古今治水方畧地图等寻访应语系文字 <br />
<br />
　　编録三司钱谷文字究问国家每年二岁科数与一年京师官吏三军诸军请受并内外诸杂支用多少科有蓄积丰乏之数 <br />
<br />
　　访问兵籍禁军厢兵内外实増减数多少之数 <br />
<br />
　　编録应律令刑统文书 <br />
<br />
　　访问内外养马数多少并编録古今养马买马法 <br />
<br />
　　编録水陆舟车转运方畧编録兵家文字 <br />
<br />
　　编録应械形制法度 <br />
<br />
　　编録四方今有遗利于民事 <br />
<br />
　　编録歴代帝王所尚有益于国家事 <br />
<br />
　　编録歴代名臣为政畧事寻访（阙）乐文字 <br />
<br />
　　编録歴代至唐五代国朝以来货殖所营为事 <br />
<br />
　　编録国朝诸将临敌制置方畧事 <br />
<br />
　　编録国朝宰相所施为事 <br />
<br />
　　编録自来行文书中利害事节 <br />
<br />
　　编録诸官所藏家书目録 <br />
<br />
　　编録诸在官所为方畧 <br />
<br />
　　宰相三司 <br />
<br />
　　御史台 <br />
<br />
　　开封府纠察在官刑狱 <br />
<br />
　　羣牧司 <br />
<br />
　　枢密谏官 <br />
<br />
　　大理寺 <br />
<br />
　　流内铨 <br />
<br />
　　审刑院 <br />
<br />
　　安抚 <br />
<br />
　　益州北使审官院 <br />
<br />
　　縁边 <br />
<br />
　　转运 <br />
<br />
　　提刑 <br />
<br />
　　台阁故事 <br />
<br />
　　观三朝宝録（共三百八十卷内太祖五十卷太宗八十卷真宗一百五十卷孙奭宋绶陈尧佐等同修撰） <br />
<br />
　　观三朝圣政畧（十四卷） <br />
<br />
　　三朝圣政畧（石介） <br />
<br />
　　三朝宝録（三十卷王曽） <br />
<br />
　　三朝宝训（十卷吕夷简） <br />
<br />
　　国朝会要（一百五十卷庆厯二年张得朝） <br />
<br />
　　太宗故事（二十卷富弼） <br />
<br />
　　观文鉴古图（庆厯四年） <br />
<br />
　　三朝训鉴图（十卷皇佑李淑） <br />
<br />
　　皇佑方域图（五十卷王洙掌禹锡） <br />
<br />
　　两朝宝训（三十卷林希） <br />
<br />
　　熙丰圣训（二十卷林虞） <br />
<br />
　　仁宗政要（四十张唐） <br />
<br />
　　迩英延英二阁记注（三卷贾昌朝） <br />
<br />
　　宝文天人祥异书（十卷三十门章得象） <br />
<br />
　　圣政记（一百五十卷丁谓） <br />
<br />
　　政録节要（十二卷） <br />
<br />
　　圣范（一卷） <br />
<br />
　　英祖记畧（一卷） <br />
<br />
　　正统（十卷英宗） <br />
<br />
　　神武秘畧（十卷仁宗） <br />
<br />
　　太常因革礼（三百卷姚辟韩洵欧阳修李东之） <br />
<br />
　　卤簿图记（十卷宋绶） <br />
<br />
　　纪年通谱（十卷文彦博宋庠髙若讷） <br />
<br />
　　州县祭社稷仪（一卷祥符礼官） <br />
<br />
　　阁门仪制（六卷梁显） <br />
<br />
　　元丰郊庙奉祀礼文（三十卷） <br />
<br />
　　编年通载（十卷章衡） <br />
<br />
　　朝制要览备对（六卷毕仲衍） <br />
<br />
　　开宝通礼义（一百卷卢多逊） <br />
<br />
　　礼书（一百五十卷陈用之） <br />
<br />
　　乐书（陈晋之） <br />
<br />
　　大乐图（二卷宋郊） <br />
<br />
　　谥法（苏洵） <br />
<br />
　　先天记 <br />
<br />
　　降圣记 <br />
<br />
　　封禅记（五十二卷大中祥符） <br />
<br />
　　祀汾阴记（五十二卷） <br />
<br />
　　迎奉圣像记 <br />
<br />
　　续通典（一百卷宋白） <br />
<br />
　　唐会要（一百卷王溥） <br />
<br />
　　五代会要（三十卷王溥） <br />
<br />
　　册府元龟（一千卷王钦若） <br />
<br />
　　太平广记（五百卷李昉等） <br />
<br />
　　总类（一千卷李昉等） <br />
<br />
　　前史精要（丁度） <br />
 <br />

                    </div></div><hr><script charset='utf-8' src='../../js/footer.js'></script></body></html>