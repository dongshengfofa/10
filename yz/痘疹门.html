<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法痘疹门' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>痘疹门</center></div><div class='fo'><center>经文出处:来自殆知阁</center><br/><br>
                        古今图书集成医部全录卷四百五十九<br />
<br />
痘疹门<br />
<br />
　　　　小儿直诀 【宋　钱乙】<br />
<br />
　　　　　五脏疮疹证治<br />
<br />
　　小儿在胎，食五脏血秽，伏于命门，若遇天行时热，或乳食所伤，或惊恐所触，则其毒当出。初起之候，面燥腮赤，目泡亦赤，呵欠烦闷，乍凉乍热，咳嗽嚏喷，手足梢冷，惊悸多睡。宜究其何脏所发，察其何因所起。令乳母亦须节饮食，慎风寒。　　五脏各有一证：肝脏水疱，色青而小；肺脏脓疱，色白而大；心脏斑色赤而小；脾脏疹小次斑，故色赤黄浅也。先发脓疱，后发疹子者顺，先疹子后斑子者顺，反此为逆。惟肾无候，但见骩冷耳冷是也。若寒水来侮，故黑陷而耳骩反热为逆也。急用百祥丸、牛李膏各三服，不愈者死。　　如发潮热三日已上，出不甚多，而热不止者，未尽也。潮热随出，如早食潮热不已，为水疱之类也。一发便出尽者重，疮夹疹者半轻半重也，出稀者轻。里外微红者轻，外黑里赤者微重，外白里黑者大重也。疮端里黑点如针孔者，势最剧也。青干紫陷，昏睡汗出，烦躁热渴，腹胀啼喘，二便不通者，困也。有大热，利小便，解热毒。若紫黑干陷，或寒战咬牙，或身黄肿紫者，急以百祥丸下之；复恶寒不已，身冷出汗，耳骩反热者，死证也。此肾气大旺，脾虚不能制故耳。下后身热气温，饮水者可治，以脾土胜肾，寒去而温热也。不黑者不可下，下则内虚归肾。大抵疮疹属阳，在春夏为顺，秋冬为逆。冬月肾旺盛寒，病多归肾变黑。又当辨春脓疱、夏黑陷、秋斑子、冬疹子者，十活四五；黑者，十难救一。　　身热烦渴，腹满而喘，便濇面赤，闷乱大吐，此当利小便；不瘥者，宣风散下之。若能食而痂头焦起，或未焦而喘实，亦可下之。若五七日痂不焦，是内热也，宣风散导之，生犀汁解之。　　斑疹作搐，为脾虚而肝则乘心火妄动，风热相搏也，当用瓜蒌汤泻心肝、补脾土。　　疮黑而忽便脓血并痂皮者，乃脾气实，肾邪退而病安也；及泻而乳食不化者，脾虚不能制肾，故难治。　　 【注　痘疹，大要与痈疽治法无异，宜辨表里虚实寒热。盖表虚而用发表之剂，轻则斑烂，重则不能起发而死；里实而用托里之剂；轻则患痘毒，重则喘急腹胀而死。里虚而用疏导之剂，轻则难以贯脓结痂，重则不能结靥落靥而死，治者可不慎哉！若臖赤发热，疼痛作渴，饮冷便秘，此形气病气俱实也，虽在严冬，必用四顺清凉饮以救其阴；若黑陷不食，呕吐泄泻，寒战咬牙，手足逆冷，此脾土虚败，寒水所侮也，虽在盛暑，必用六君、姜附，或十二味异功散，以回其阳，此《内经》舍时从证之法也。若起发迟，不红活，不作脓，不结痂，或发热作渴，饮食少思，此脾胃虚弱也，用参芪四圣散以补之。若虽起而色白，虽贯脓而不满，虽结痂而不落，或痒塌，作渴饮汤，腹痛不食，呕吐泄泻，此脾胃虚寒也，用十一味木香散以温之。其在四五日间死者，毒气盛，真气虚而不能起发也；六七日间死者，元气虚而不能贯脓也；旬日之外死者，邪气去，脾胃败而元气内脱也。治者但能决其死，而不知其死必本于血气亏损，苟能逆推其因而豫为调补，岂断无生理哉！盖起发、贯脓、结痂三者，皆由脾胃荣养，不可妄投克伐之剂，以致夭枉也。至于大人患此，治法迥异。昔丹溪尝治一老人，初患痘，昏愦不知，亟用大补四十余剂，遂出痘而愈。观此可见。】　　疮疹始出之时，五脏证见，惟肾无候，但见平证耳，骩冷耳凉是也。骩耳俱属于肾，其居北方，主冷也。若疮黑陷，耳骩反热者，为逆也。若用牛李膏、百祥丸各三服不愈者，死。病此疮疹，当乳母慎口，不可令饥受风冷，必归于肾，变黑难治也。有大热当利小便，有小热宜解毒。若黑紫干陷者，百祥丸下之，不黑者慎勿下！更时月轻重，故春夏为顺，秋冬为逆。冬月肾旺，又盛寒，病多归肾变黑者，无问何时，十难救一。又曰疮疹始出，未有他证，不可下也，但当用平和之药，频与乳食，不受风冷耳。如疮疹三日不出，不快者，即微发之；微发不出，即加药发之；加药不出，即大发之；后若不多，及脉平无证者，即疮疹稀少，不可更发也。肾旺盛脾土不克水，故脾虚寒战则难治矣。所以百祥丸者，泻膀胱之腑，腑若不实，脏自不盛也。何以不泻肾？曰：肾主虚，不受泻，故二服不效，反加寒而死矣。<br />
　　　　活人书 【宋?朱肱】<br />
<br />
　　　　　治痘疹论<br />
<br />
　　小儿瘴疹，与伤寒相类，头疼身热，足冷脉数，疑似之间，只与升麻汤。缘升麻汤解肌，兼治疮子，已发未发皆可服。但不可疏转，此为大戒！伤寒身热，固不可下；疮疹发热在表，尤不可转。世人不学，乃云初觉以药利之，宣其毒也，误矣。又云疮痘已出，不可疏转，出得已定，或脓血太盛，却用疏利，亦非也。大抵疮疹首尾皆不可下。小儿身热，耳冷，尻冷，咳嗽，辄用利药，即毒气入里杀人，但与化毒，紫草木通汤、鼠粘子汤；出得太盛，即用犀角地黄汤解之。若疮痘出不快，烦躁不得眠者，水解散、麻黄黄芩汤、升麻黄芩汤、活血散主之。黑疮倒靥，猪尾膏、无比散、龙脑膏子，无不验也。若热毒攻咽喉痛，如圣汤。疮痘入眼，决明散、拨云散、密蒙花散、通圣散、蛤粉散主之。治疮疹法，无出此矣。<br />
　　　　痘疹方论 【宋?陈文中】<br />
<br />
　　　　　序引<br />
<br />
　　尝谓小儿病证虽多，而疮疹最为重病。何则？疮疹之病，盖初起疑似难辨，投以他药，不惟无益，抑又害之。况不言受病之状，孰知畏恶之由？父母爱子，急于救疗，医者失察，用药差舛，鲜有不致夭横者。文中每思及此，恻然于心，因取家藏已验之方，集为一卷，名之曰小儿痘疹方论。刻梓流布，以广古人活幼之意，顾不韪欤？和安郎判太医局兼翰林良医陈文中谨书。<br />
　　　　　论受病之由<br />
　　夫小儿在胎之时，乃母五脏之液所养成形也。其母不知禁戒，纵情厚味，好啖辛酸，或食毒物，其气传于胞胎之中，此毒发为疮疹，名曰三秽液毒。　　一、五脏六腑秽液之毒，发为水泡疮。　　二、皮膜筋肉秽液之毒，发为脓水泡疮。　　三、气血骨髓秽液之毒，发为脓血水泡疮。三毒既出，发为疹痘疮也。子母俱忌食葱韭薤蒜，酢酒盐酱，獐兔鸡犬鱼腥等物。世俗未晓，将为发举，往往不顾其后，误伤者多矣。<br />
　　　　　论治法<br />
<br />
　　凡小儿疮疹未出已出之间，有类伤寒之状，增寒壮热，身体疼痛，大便黄稠，此正病也。若无他疾，不必服药。　　 【注　痘疹，若小儿首尾平和，自有勿药之喜。盖其肠胃软弱，易为虚实，故必不得已，折其太过，益其不足，可也。】　　凡疗疮疹，先分表里虚实：如表里俱实者，其疮易出易靥；表里俱虚者反是。表实里虚者，其疮易出难靥；表虚里实者亦反是。若始出一日至十日，浑身壮热，大便黄稠，乃表里俱实，其疮必光泽，起发肥满，且易靥也。　　 【注　治痘疹之法，与痈疽无异。若邪气在里而实热者，用前胡、枳壳散；元气怯而虚热者，用参芪四圣散；虚弱者，用紫草木香汤；虚寒者，用参芪内托散，虚寒内脱者，用木香散。若邪气在表而实热者，用麻黄甘葛。此要法也，余见各证。】　　凡疮疹已出未出之间，或泻渴，或腹胀，或气促，谓之里虚，急用十一味木香散治之。　　 【注　经云：真气夺则虚，邪气胜则实，实谓邪气实而真气虚也。然倒靥泻渴等证，若喜热饮食，手足并冷，或不食呕吐者，是为阳气虚寒也，用辛热剂补之；喜冷饮食，手足不冷，或唇舌黑裂者，阳气实热也，用苦寒之剂泻之。】　　凡疮疹已出未愈之间，不光泽，不起发，不红活，谓之表虚，急用十二味异功散治之。　　 【注　张翼之云：吐泻少食为里虚，陷伏倒靥灰白为表虚。二者俱见为表里俱虚，用异功散救之，甚至姜附灵砂亦可用。若止里虚，减官桂；止表虚，减肉豆蔻。若能食便闭而陷伏倒靥者，为里实，轻用射干鼠粘子汤，重用前胡枳壳散。下痢吐泻能食为里实，若用实里，则结痈毒；红活绽凸为表实，若用补表，则溃烂不结痂。凡痘一见斑点，便忌葛根汤，恐发得表虚也。】　　凡痘疮已出未愈之间，不光泽，不起发，不红活，或腹胀，或泻渴，或气促，谓之表里俱虚，急用十二味异功散，送七味肉豆蔻丸治之。　　 【注　前证审系表里虚寒，急用前法治之，缓则不可救也。】　　凡小儿斑驳疹毒之病，俗言疹子，是肺胃蕴热，因时气熏发于外，壮如蚊蚤所咬，赤者十生一死，黑则十死一生。大抵遇春而生发，至夏而长成，乃阳气熏蒸，故得生成者也。脏腑调和，血气充实，则易出易靥，盖因内无冷气外常和暖也。凡痘疹热渴，切不可与瓜柿蜜水等物，及清凉饮、消毒散等药，恐损脾胃，则腹胀喘闷，寒战咬牙而难治。盖咬牙者，齿槁也，乃血气不荣，不可妄作热者。　　 【注　前证若兼吐泻，手足指冷者，属内虚寒而外假热也，急用木香散；如不应，用异功散。若大便不通，渴欲饮冷者，则前所禁蜜水之类，又当用矣。但宜审其热之虚实：若属虚热者，虽欲水，拒之而不饮，当用人参白朮散，热渴自止；属实热者，自甚索水，且喜而饮之，当以犀角磨水服，诸证即解，其后亦无余毒之患矣。北方出痘，不拘冬夏，若喜冷者，再不用药，但与水饮，无有不愈。盖北方地燥而又睡热炕故也。】　　凡痘疹出不快，多属于虚。若悞谓热毒壅盛，妄用宣利之剂，致脏腑受冷，荣卫濇滞，不能运达肌肤，则疮不能起发，充满后不结实，成痂痒塌，烦躁喘渴而死。　　【注　前证亦有各经热盛壅遏而出不快者，亦有毒甚痘疔而不发起者，亦有余毒而溃痒者，当细审其因而药之。】　　凡小儿才觉伤风身热，是否疮疹，便服四味升麻葛根汤。　　 【注　痘疹未明而元气实者，最宜前汤。若元气虚者，又当详治，恐发得表虚而痘难出也。】　　凡痘疹始出，一日至五七日之间，虽身热或腹胀，足梢冷，或身热泻渴，或身热惊悸腹胀，或身热出汗者，服十一味木香散。　　 【注　前证属脾气虚寒假热，非此药不救；如未应，注以六君子专补脾气；更不应，加木香、补骨脂、肉豆蔻兼补肾气。】　　凡泻水谷，或白色，或淡黄，煎十一味木香散，送七味肉豆蔻丸治之，泻止者住服，不止者多服。　　 【注　前证若察其外证：若唇青指冷，睡而露睛，口鼻气寒，泻色青白，脾肾虚寒也，用前药六君子汤加补骨脂、肉豆蔻；若颊赤体热，睡不露睛，口鼻气热，泻色黄赤，脾土实热也，用泻黄散。】　　凡泻频津液内耗，血气不荣，疮虽起发，亦不能靥也。如身温腹胀，咬牙喘渴者，难治。缘谷食去多，津液枯竭，饮水荡散真气，故多死矣，速与十一味木香散救之；如不应，急用十二味异功散。　　 【注　前证兼手足指冷，面色青白等证者，属阳气虚寒，急用木香散；阳气脱陷，用异功散；脾气虚弱，用六君子汤；血气虚弱，用八珍汤；不应，用十全大补汤。】　　凡四五日不大便，用嫩猪脂一块，以白水煮熟，切豆大与食之，令脏腑滋润，使疮痂易落；切不可妄投宣泻之药，元气内虚，则疮毒入里，多伤儿也。　　 【注　前证若因热内蕴，宜用射干鼠粘子汤解之；或发热作渴，或口舌生疮，或咽喉作痛，亦宜并用前汤。】　　凡疮疹初出两三日至十三日，当忌外人及卒暴风寒秽恶之气。轻者三次出，大小不一，头面稀少，眼中无根，窠红肥满光泽也；重者一齐出，如蚕种灰白色稠密，泻渴身温，腹胀头温足冷也。轻变重者，犯房室，不忌口，先曾泻，饮冷水饵，凉药也；重变轻者，避风寒，常和暖，大便稠也。　　【注　丹溪先生云：痘疹密则毒甚，用人参败毒散、犀角地黄汤，或以凉药解之，虽数贴不妨。】　　凡身热发烦渴者，宜用六味人参麦门冬散治之；如不应，用七味人参白朮散。　　 【注　前证若渴而饮冷者，脾胃实热，宜用麦门冬散；若渴而饮汤者，气虚热渴，宜用白朮散；若大渴引饮面赤，血虚发躁也，用当归补血汤。】　　凡痘疮欲靥已靥之间，而忽不能靥，兼腹胀烦渴者，急用十一味木香散。　　 【注　前证若兼恶寒，或四肢冷，疮毒去而脾胃虚寒也，宜用前药；若十指逆冷咬牙等证，阳气脱陷也，用十二味异功散；脾气虚陷，用六君加川芎、当归、黄芪主之。】　　凡痘疮欲靥已靥之间，忽头面温，足指冷，或腹胀泻渴气促者，急服十二味异功散；若十一二日当靥不靥，身不壮热，闷乱不宁，卧则哽气烦渴啮牙者，急用十二味异功散加归、朮以救阴阳表里。　　凡痘疮已靥，烦渴不止，或头温足冷，或腹胀，或泻，或啮牙，多致难愈，急用十一味木香散以救之。已上之证，若误与蜜水生冷之物，则转加热渴而死。　　 【注　前证属脾胃亏损，内真寒而外假热耳，非温补不救。如前药未应，用十全大补汤加附子以纯补之。】　　凡身壮热，经日不除，如无他证，用六味柴胡麦门冬散治之，热退即止；如不止，服七味人参白朮散。　　 【注　前证若肝胆热毒，柴胡麦门冬散；若肝经血虚，用四物汤加黄芪、柴胡；若中气虚热，用人参白朮散。】　　凡身壮热，大便坚实，或口舌生疮，咽喉肿痛，皆疮毒未尽，用四味射干鼠粘子汤；如不应，用七味人参白朮散。　　 【注　前证若壮热饮冷，属热毒，在表，宜用前汤；若兼大便不通，属热毒在内，少用四顺清凉饮；若热毒既去，胃气虚而发热，用七味人参白朮散；若因阴血亏损而发热，用四物汤。】　　凡风热咳嗽，咽膈不利，用三味桔梗甘草防风汤治之；如不应，用七味人参白朮散主之。　　 【注　前证如痘热内作，宜用桔梗甘草防风汤；如兼痰热咳嗽，佐以抱龙丸；若气虚痰涎壅上，宜人参白朮散以补脾肺。】　　凡涕唾稠粘，身热鼻干，大便如常，小便黄赤，用十六味人参清膈散；如不应，用七味人参白朮散。　　 【注　前证属脾肺蕴热，痘邪为患，用清膈敌，解散邪气；若脾肺虚热，不能司摄，用人参白朮散，调补中气。】　　凡痰实壮热，胸中烦闷，大便坚实，卧则喘急，速用五味前胡枳壳汤治之。　　 【注　前证若因肠胃蕴热，宜急用前汤，缓则热毒延内，多致有悞。】　　凡饮冰雪不知寒者，阳盛阴虚也；饮沸汤不知热者，阴盛阳虚也。阳盛则补阴，木香散加丁香、官桂；阴盛则补阳，异功散加木香、当归。每一两药共加一钱。　　 【注　阳盛者当用清凉饮以补阴，阴盛者用异功散以补阳，须审的实而用，若或少差，死在反掌。前云乃传写之误。】　　凡痘疮首尾，若误饮冷水，疮靥之后，其痂迟落，或生痈肿，或成疳蚀。盖脾胃属土而主肌肉，水湿所伤则津液衰少，荣卫濇滞，不能周流，故疮痂迟落而生痈肿。　　 【注　痘痈之类属血热未解而内作，外邪搏于肌肤之间，或余毒蕴结经络，轻则肌表浸淫瘙痒，重则肢节壅肿作痛。若余毒炽盛，先用仙方活命饮以解其毒，却用托里消毒散；毒气将尽，用四君、归、芪以补托元气。大凡痘疮始末，皆系脾胃之气所主，若饮食药饵失宜，多致变证。故凡饮食少思，内热晡热者，属脾胃气虚血弱，佐以四君、芎、归、黄芪、升麻。若饮食如常，发热作痛者，属气血虚弱，余毒为患，佐以射干鼠粘子汤。若饮食如常，发热作痛，大便秘结者，属热毒内蕴，用大连翘饮；如不应，仙方活命饮。若根赤而作痒，血虚也，四物加牡丹皮。色白而作痒，气虚也，四君加当归、芍药。色赤而作痛，血热也，四物加连翘、金银花。肿而不溃，血气虚也，用托里消毒散。溃而不愈，脾气虚也，用六君子汤。】　　凡疮疹已靥未愈之间，五脏未实，肌肉尚虚，血气未复，被风邪相搏，则津液濇滞，遂成疳蚀，宜用雄黄散、绵茧散等药治之；久而不愈则溃，多致不起。　　 【注　前证属足阳明胃经，其方解毒杀虫之剂，若毒发于外，元气未伤者，用之多效；若胃气伤损，邪火上炎者，用芜荑汤、六味丸；若赤痛者，用小柴胡汤加生地黄；肝脾疳证，必用四味肥儿丸及人参白朮散，佐以九味芦荟丸。】<br />

                    <br>
                        　　　　痘疹心传必效良方 【宋?沈氏】<br />
　　　　　有余不足分治<br />
<br />
　　小儿出痘，发热三日后见苗，热缓色淡红，光明稀朗尖起，饮食如常，睡宁，此阴阳适均，不药自愈。又有色甚红稠，睡宁，饮食如常，一变则不可救，患家切不可目为吉证，亦须预先清解。　　一如暴热暴出，色赤稠，或额上先出，腹痛胀满，烦躁不食，惊搐失音，嗽喘发渴，此有余之证，乃属肾经真阴不足阳极之证，经曰独阳不长之谓。色红有顶陷者，与色白顶陷者不同。红陷非气虚，乃热则伤气。治者切不可吃黄酒、葡萄、荔枝、人牙、胎衣、天灵盖、及鱼羊等热物，又不可轻用人参、黄芪、白朮、白芍药补药，及穿山甲、麝香泄药，及木香、丁香热药，谓补能助气，热能发散。既知痘毒属阴脏，在骨中不动，即经曰阴脏遇热则动，即经曰阳行阴也。阳行则为阳证，再用热药，阳极则亢，熬尽阴血，何以成脓？经又曰：阳生阴长，阳杀阴藏。如豆种于地，非阳不生，非阴不长，阳极则苗槁矣，即此阳杀之谓。治者滋阴以制阳。庸医反说清凉伤胃，饮食何进？当补起胃气，吃得饮食，痘自起长。此说易足惑人，杀人不浅。岂知饮食不进，正以满腹皆邪气，如何进得饮食？诚能于大热之证，投以清解之药，如亢旱而得阴雨，邪散胃清，饮食自进，脓自起长。又说发表太虚，痘何以成就？岂知毒在皮内，熬煎阴血，若大开门户，邪散气畅，岂不妙哉！若专以补胃，岂知邪盛用补，正气未复而邪气愈盛，如火上添油。况补土太实，土能克水，水尽血枯者死！此非虚谈，皆出自《内经》推理而来，自出《痘疹辨》一书，屡施屡验。且看痘只在三日间，血尚未亏，如遇大毒大清解之药，时时屡进不断，必食进心安，药渐渐减少，必至痘成白脓，根下只有一线红者药方止。若怠缓过四五日，到那血枯水干时候，发痒变黑，归肾田地，仙丹难救。故治痘者早治多服药，此上策也。饮药又不可大碗一进，恐吐伤胃，须细细陆续服，如细雨之润苗。或一服不效，则杯水之意，必至再三见效方缓。若疹证加沙加斑，皆属阳证，皆以清解为主，切不可用参。近说有南北不同，然阴阳无二理，阳证定然不可生阳，阴证定然不可生阴。　　一如色白顶陷，腹胀烦躁，身不大热，便白不赤，口气凉，不进饮食及呕哕，此不及之证，乃心经之元阳不足也，即经曰孤阴不生之意。治者专以助阳为主，切不可用清解。<br />
　　　　河间六书 【金?刘完素】<br />
<br />
　　　　　凉膈散论<br />
<br />
　　小儿疹痘未出，误以热药发汗，致使阳热转甚，则重密出不快，多致黑陷而死，因以世俗多斑疹不敢服药，以误小儿诸病多矣。亦不知古人所留凉泻之药，通治风惊积热，伤寒热病，纵误是斑疮，亦使热势稍退而稀少出快，早得痊安也。若用此，最为妙也。　　阎孝忠集《小儿方论》，未达钱氏本意，不明造化之理，反妄言疹病黑陷为寒，及曰凡斑疹始终不可服凉泻之药，后人因之，反致热甚黑陷而死者，不可胜计也。阎公岂不详自所编钱氏方治斑疹黑陷，用牛李膏及百祥丸？凡寒药下之而多得痊愈者，一不救则必死，然则痘疹之为热病，岂不明哉！况经曰诸痛痒疮疡皆属于心，及夫斑疮黑陷，无不腹满喘喝叹声而小便赤濇不通，岂不是热极乎？况痘疹本因热而生，病势转甚，岂能反为寒者耶？<br />
　　　　　斑疹论<br />
<br />
　　斑疹之病，其状各异：疮发焮肿于外，属少阳三焦相火，谓之斑；小红隐行于皮肤之中不出者，属少阴君火也，谓之疹。凡显斑证，若自吐泻者，慎勿乱治则多吉，谓邪气上下皆出也。大凡疮疹首尾皆不可下，恐妄动而生变。此谓少阳，通表里，宜和之也，当先安其里以解毒，次微发之。安里解毒者，谓能安和五脏，防风汤是也。如大便不秘，须微发之。微发之药，钱氏方甚多，宜选用之。如大便过秘，宜微利之，当归丸、枣变百祥丸是也。初知是斑疹，若便发之，令斑并出，小儿难禁，是使别生他证也。首尾不可下者，首曰上焦，尾曰下焦。若已吐利，尤不可下也，便宜安里药三五服。如能食，大便秘，内实者，宜微疏利之。若内虚而利者，宜安里药三五服，末后一服调微发之药服之。大抵用安里之药多，发表之药少，秘则微疏之，邪气不并出能作番次，使小儿易禁也。身温者顺，身凉者逆，二者宜服防风汤以和之。若大便实秘，能饮食而内实，宜当归丸微利之。<br />
　　　　　五脏病各有所见证<br />
<br />
　　热则从心，寒则从肾，嗽而气上则从肺，风从肝，泻从脾。假令泻见嗽而气上，脾肺病也，泻白、益黄散合而服之，又宜黄芩厚朴汤、白朮厚朴汤。谓脾苦湿，肺苦燥，气则上逆也，其证先泻又兼面色黄，肠鸣呦呦者是也。如见渴，热多者，当服厚朴汤；不渴，热少者，当服白朮厚朴汤。其他五脏若有兼证，皆如此类。<br />
　　　　　四时经移用药<br />
<br />
　　假令春分前，风寒也，宜用地黄、羌活、防风，或地黄丸及泻青相间服之。春分后，风热也，宜用羌活、防风、黄芩，或泻青丸用导赤散下之。立夏之后，热也，用三黄丸、导赤散。夏至后，湿热也，宜导赤、泻黄散合而服之，或黄芩、甘草、白朮、茯苓之类为胜湿之药。立秋后，宜用益黄散、泻白散、陈皮、厚朴、人参、木香之类。秋分后，用泻白散。立冬之后地黄丸主之，谓肾不受泻也。大凡小儿斑疹已发有疮，有声音者，乃形病气不病也；无疮无声音者，乃气病形不病也；有疮而无声音者，是形气俱病也。后一证当清利肺气，八风汤或凉膈散，大黄、芒硝亦可，或如圣汤加大黄，或八味羌活汤加大黄。此是春时发斑，谓之曰风斑耳。疮疹者，《内经》云痛痒疮疡皆属心火，斑子者，是相火行命三焦，真阳气之所作也，若气入肺，变脓疱，入肝为水疱，自病为斑。心乃君火，入于皮作瘾疹，为肺主皮毛，心不害肺金，此乃君之德也。未疮而发搐，而外感寒邪，内发心热而发搐，用茶粉下解毒丸，或犀角地黄汤主之。已发便稠密，形势如针头者，当轻发其表，凉其内，连翘升麻汤主之。若斑已发，稠密甚而微喘饮水，有热证，当以去风药微下之。若出不快，清便自调，知为在表不在里，当微发之，升麻葛根汤主之。若青干黑陷，身不大热，大小便濇，则知热在内，当煎大黄汤下宣风散。身表大热者，表证未罢，不可利大便。若斑疹已出，见小热小便不利者，当利小便。已发后有余毒不散，或复有身热痈疮之类，当用解毒之药。<br />
　　　　儒门事亲 【元?张从政】<br />
<br />
　　　　　疮疱丹熛瘾疹旧蔽记<br />
<br />
　　儿之在母腹也，胞养十月，蕴蓄浊恶热毒之气非一日，及岁年而后发，虽至贵与至贱，莫不皆然。轻者稀少，重者稠密，皆因胞胎时所感浊恶热毒之气有轻重。非独人有此疾，凡胎生血气之属，皆有蕴蓄浊恶热毒之气。有一二岁而发者，有三五岁至七八岁而作者；有年老而发丹熛瘾疹者，亦有伤寒中温毒而发斑者，亦有阳毒发斑者。斑有大小，色有轻重。大者为阴，小者为阳，均是热也，但色重赤者热深，色轻红者热浅。凡治此，轻者因而扬之，重者因而减之。《内经》曰：少阳客胜则丹疹外发及为丹熛。手少阳者，三焦少阳相火也。启元子云：是五寅五申之岁，即少阳相火司天故也，他岁亦有之。但《内经》独明疮疹者，少阳相火之所为也，俗呼曰斑疹伤寒。此言却有理，为此证时与伤寒相兼而行，必先发热恶寒，头项痛，腰脊强，从太阳传至四五日，熛疹始发，先从两胁下有之，出于胁肋，次及身表，渐及四肢。故凡小儿疮疱丹熛瘾疹，皆少阳相火客气胜也。《内经》曰：诸痛痒疮疡，皆属心火。岂有寒乎？故治疮疱与治伤寒时气同法。初觉头痛身热恶寒，此小儿初发疮疱之候也；其脉息皆浮大而有力，亦与伤寒、时气、冒风、惊风、宿乳一概难辨，宜先解之，有二法：遇亢阳炎热之时，以辛凉解之；遇大寒凝冽之时，以辛温解之。辛凉之剂者，凉膈、通圣之类是也；辛温之剂者，升麻葛根之类是也。此二法慎勿互用之。既用此二法之后，次以白虎汤加人参冷服之勿辍，盖防疮疹发喘，喘者必死，人参止喘故也。或云立秋之后，不宜服白虎汤者，非也。假如秋深发疟，疟者中暑而得之，白虎大解暑毒，既有白虎汤证，岂可间以秋冬乎？疮疱瘾疹丹熛，皆是火之用也，是肺金之不及也，故曰白虎汤加人参，一日不可阙也。疮疱熛疹，或出不均，大小如豆麦相亲，见其不齐也，相天之寒温，以蝉壳烧灰抄半字或一字，以淡酒调少许饮之，大人以淡酒温调之，不半日则均齐。如或用百祥丸、紫草饮子，皆可服之。俗以酒酢熏之者，适足增其昏瞀耳。至六七日疱疹出全，可调胃、凉膈下之，同调理伤寒法。或言疮疹首尾俱不可下者，此朱奉议公之言也，适足使人战战兢兢而不敢用药也。钱仲阳之用百祥丸，其间有大戟，岂奉议公犹不见耶？自奉议公斯言一出，死者塞路矣。予家某亲属故旧小儿，有患疮疱黑陷腹内喘者，余以白虎汤加人参，凉膈散加当归、桔梗，连进数服，上灌下泄，昼夜不止。又使睡卧于寒凉之处，以新水灌其面目手足，脓水尽去。盖四肢者诸阳之本也，儿方为疮疱外燔，沃以寒水，使阴气循经而入达于心肺，如醉得醒，是亦开昏破郁之端也。如此救活者，岂啻千数！夫疮疱黑陷，喘而满者，十死八九；若依此法，尚能活其六七，何世医与病家至今犹未悟也？近年予之庄邻于蔡河来往之舟，常舣于此。一日，舟师偶见败蒲一束，沿流而下，渐迫舟次，似闻啼声而微。舟师疑其人也，探而出之。开视之，惊见一儿四五岁许，疮疱周匝，密无容隙，两目皎然，饥而索食，因以粥饱之。其舟师之妻怒曰：自家儿女多惹疮疱传染，奈何私料此儿？沿蔡河来，其流缓，必不远，持儿一鞋迎流而上，遍河之人皆曰无此儿。行且二十里，至一村落，舟师高唱曰：有儿年状如许，不知谁是疮疱病死，弃之河中，今复活矣！闻酒邸中饮者喧哗，有人出曰：我某村某人也，儿四五岁，死于疮疱。舟师出其鞋以示之，其父泣曰：真吾儿也！奔走来视，惊见儿活，大痛流涕，拜谢舟师，喜抱儿归。今二十余岁矣。此儿本死，得水而生，伏谂来者疮疱之疾，热耶寒耶？经曰：诸痛痒疮疡，皆属心火。启元子注云：心寂则痛微，心燥则痛甚。百端之起，皆自心生。疮疱之疾，岂有寒欤？余承医学于先人，阅病多矣，苟诳后人，罪将安逃？诚如此法，则原上之丘以疮疱而死者，皆误杀人也！故疗小儿惟钱仲阳书中可釆者最多，但其方为阎孝忠所乱，有识者宜择而取之！<br />
　　　　　疮疱瘾疹论<br />
<br />
　　夫小儿疮疱、瘾疹、趺疮、丹熛等疾，如遇火运胜时，不可便用升麻汤解之。升麻汤者，是辛温之剂，太平之时可用，发散后便可用凉膈加当归白虎汤、化斑汤、玉露散煎服之，甚者解毒汤、调胃承气汤投之。古人云：疮疡者首尾俱不可下，此言误人久矣。岂不闻扬汤止沸，不如釜底抽薪？《内经》云：五寅五申岁，多发此病，此病少阳相火之岁也。少阳客气胜，丹熛疮疱瘾疹之疾生矣。又《内经》曰：诸痛痒疮疡，皆属于心火。由是言之，皆明心火，不可用辛温之剂发散，以至热势转增，渐成脏毒下血，咬牙搐搦，为大热之证明矣。如白虎汤加人参、凉膈加桔梗当归，不论秋冬，但有疮疱之证，便可用之。亦且疮疱瘾疹丹熛趺疮者，是天之一气以伤人也。且如疮疱瘾疹，以少为吉，以稠为凶。稀少者不服药而自愈，稠密者以寒凉药舍死而治之，十痊其一二。敝家亲眷相知，信服此药，获效多矣。<br />
　　　　斑论萃英 【元?王好古】<br />
<br />
　　　　　疮疹标本<br />
<br />
　　昔睦亲宫十太尉病疮疹，众医治之。王曰：疹未出，属何脏腑？一医言胃气热，一医言伤寒不退，一医言在母腹中有毒。钱氏曰：若言胃气热，何以乍凉乍热？若言母腹中有毒，属何脏也？医曰：在脾胃。钱氏曰：既在脾胃，何以惊悸？医无对。钱曰：夫胎在腹中，月至六七，则已成形，食母秽液，入儿五脏，食至十月，满胃脘中，至生之时，口有不洁，产母以手拭净，则无疾病，俗以黄连汁压之，方下脐粪及涎秽也。此亦母之不洁，余气入儿脏中，本先因微寒入而成疮疹。未出五脏，皆儿病证，内一脏受秽多者乃出疮疹。初欲病时，先呵欠烦闷惊悸，乍凉乍热，手足冷，面腮赤燥，咳嗽喷嚏。此五脏证俱见：呵欠烦闷，肝也；时发惊悸，心也；乍凉乍热，手足冷，脾也；面赤腮颊赤，喷嚏，肺也。惟肾无候，以在腑下不能食秽故也。凡疮疹乃五脏毒，若出归一证，肝水疱，肺脓疱，心斑，脾疹，惟肾不食秽毒而无诸证。疮黑者属肾，由不慎风冷而不饱内虚也，又用抱龙丸数服愈。以其别无他候，故未发出则见五脏证，已出则归一脏矣。　　海藏云：本先因微寒入一句，并由不慎风冷而不饱内虚一句，勿认作寒证，当识用抱龙丸，即知斑疹多热也。　　治小儿壮热昏睡，伤风风热，疮疹伤食，皆相似，未能辨认，间服升麻葛根汤、惺惺散、小柴胡汤，甚验。盖此数药通治之，不致悞也。惟伤食则大便酸臭，不消化，畏食，或吐，宜以药下之。　　海藏云：伤食宜以药下之者，当详其所伤何物，生硬寒热不等，不可遽用巴豆之类大毒之药下之。升麻葛根汤，太阳阳明也。惺惺散，风热咽不利，脾不和，少阳渴，小便不利也。小柴胡汤，往来寒热，胸胁微痛，少阳也。然欲知其经，当以脉别之。　　小儿耳冷骩冷，手足乍暖乍凉，面赤，时嗽时嚏，惊悸，此疮疹欲发也，未能辨认，间服升麻汤、消毒散，已发未发皆宜服；仍用胡荽酒、黄蘗膏。暑月烦躁，食后与白虎汤、玉露散，热盛与紫雪，咽喉或生疮与甘桔汤、甘露散，余依钱说。大人小儿同治法，惟剂小大不同耳。　　海藏云：消毒散，太阳药也。白虎汤，治身热目痛，鼻干不得卧，阳明药也，正为泄时暑之剂。甘露饮子，肺肾药也。甘桔汤，少阴药也。紫雪、天门冬、麦门冬、黄芩、地黄为血剂。玉露散，肺肾药。石膏、寒水石为气剂。<br />

                    <br>
                        　　　　　斑论<br />
<br />
　　夫斑之为病，皆由子在母腹，时时浸渍，食母血秽，蕴而成毒，皆太阴湿土壅滞，君相二火之所作也。因小儿真气既盛，正气又旺，邪无所容，或因天冷，或因伤表，或因伤里，斑由是而生焉。治当何如？外者外治，内者内治，中外皆和，其斑自出。至于恶寒者发之，表大热者夺之，渴者清之，大便秘结者下之，小便不通者利之，惊者安之，泄者分之，何以执一为哉？大抵伤寒同治，最为高论，随经用药，不可阙也。假令五日已里，诸病与斑疹不能辨别者，不可疑作斑疹，必须发之，但各从其所伤应见治之，皆不妨斑出。若强发之，其变不可胜数矣。前人言首尾俱不可下者，何也？曰首不可下者，为斑未显于表，下则邪气不得伸越，此脉证有表而无里，故禁首不可下也。尾不可下者，为斑毒已显于外，内无根蒂，大便不实，无一切里证，下之则斑气逆陷，故禁尾不可下也。又如所言温暖盖覆，不令通风，以其斑未出，或身表凉而恶寒，或天令寒而恶冷，温暖盖覆不令通风，可也。斑若已出，身热天暄，何必用盖覆而不使之通风乎？后人执此二句，首尾俱不敢下，温暖不令通风，不知天令之所加，人身之所感，致使误人多矣。大抵前人之言，随时应变，以其所可者而言之，后人不知其变，故执常而不移也。噫！首尾俱不可下者，以其始终脏腑元无凝滞也。若有一切里证及大便结者，安得不下？温暖不使之通风，以其发在冬时，故如此也。若发在夏时，斑虽未出亦不用于此也。斑之用药，大率以脉为主，浮中沉之诊，平举按之候，察其虚实，定其中外，则可以万全矣。<br />
　　　　　未显斑证所用之药<br />
<br />
　　外伤，升麻汤主之。<br />
　　内伤，枳实丸主之。<br />
　　大便软者，枳朮丸主之。<br />
　　若伤冷者温之，神应丸主之。<br />
　　恶寒者发之，宜防风苍朮汤。<br />
　　表大热者夺之。此表者通言三阳也。夫阳盛则气必上行。言夺者，治法不令上行也。　　渴者清之，大渴者白虎汤，小渴者凉膈散。　　大便不通者下之，桃仁承气汤、四顺饮子、柴胡饮子选用，察其在气在血。　　小便不通者利之，导赤散、八正散之类，当求上下二焦何经而用之。　　惊者安之，凉惊丸，重者泻青丸。<br />
　　泄者分之，寒则异功散、四君子汤，热则泽泻茯苓汤。<br />
　　　　　已显斑证所用之药<br />
<br />
　　出不快，化毒汤。<br />
　　出太多，犀角地黄汤、地骨皮鼠粘子汤。　　咽不利，桔梗甘草鼠粘子汤。<br />
　　烦者，桔梗甘草栀子汤。<br />
　　肺不利，紫草茸甘草枳壳汤。<br />
　　太阳出不快，荆芥甘草防风汤。<br />
　　阳明出不快，升麻加紫草汤。<br />
　　少阳出不快，连翘防风汤。<br />
　　四肢出不快，防风芍药甘草汤。<br />
<br />
　　　　　疮疹轻重候<br />
<br />
　　凡未出而发搐者，是外感风寒之邪，内发心热之所作也，当用茶粉下解毒丸、犀角地黄汤主之。　　一发便密如针头，形势重者，合轻其表而凉其内，连翘升麻汤。　　若斑已发密重，微喘饮水者有热证，用去风药微下之。　　若出不快，清便自调，知其在表不在里，当微发散，升麻葛根汤。　　若青干黑陷，身不大热，大小便濇，则是热在内，煎大黄汤下宣风散。　　若身表大热者，表证未罢，不可下。　　若斑疹已出，见小热、小便不利，当利小便，八正散。　　若已发后有余毒未散，复有身热疮肿之类，当用茶粉下解毒丸。　　疮疹已出后有声音者，乃形病气不病也。　　疮疹未出，先声音不出者，乃形不病而气病也。　　若疮疹出而声音不出者，是形气俱病也，当清其肺气，宜用八风汤并凉膈散，去硝、大黄亦可。<br />
　　　　东垣十书 【元?李杲】<br />
<br />
　　　　　斑疹论<br />
<br />
　　夫斑疹始出之证，必先见面燥腮赤，目泡亦赤，呵欠烦闷，乍凉乍热，咳嗽嚏喷，足梢冷，多睡惊；并疮疹之证，或生脓疱，或生小红斑，或生瘾疹，此三等不同。何故俱显上证而后乃出？盖已上诸证，皆太阳寒水起于右肾之下，煎熬左肾足太阳膀胱寒水，夹脊逆流，上头下额，逆手太阳丙火，不得传导，逆于面上，故显是证。盖壬癸寒水克丙丁热火故也。诸斑证皆从寒水逆流而作也，医者当知此理，乃敢用药。夫胞者，一名赤宫，一名丹田，一名命门，主男子藏精施化，妇人系胞有孕，俱为生化之源。非五行也，非水亦非火。此天地之异名也，象坤土之生万物也。夫人之始生也，血海始净，一日二日精胜其血则为男。三日四日五日血脉已旺，精不胜血则为女子。二物相搏，长先身生谓之神，又谓之精，道释二门言之，本来面目是也。其子在腹中，十月之间，随母呼吸，呼吸者阳气也，而生动作，滋益精气神，饥则食母血，渴则饮母血，儿随日长皮肉筋骨血脉，形气俱足。十月降生，口中尚有恶血，啼声一发，随吸而下，此恶血复归命门胞中，僻于一隅，伏而不发，直至因内伤乳食湿热之气，下流合于肾中，二火交攻，致营气不从，逆于肉理，恶血乃发。诸斑疹皆出于膀胱壬水，其证后聚肉理，归于阳明，故三番斑始显之证，皆足太阳壬膀胱克丙小肠，其始出皆见于面，终归于阳明肉理，热化为脓者也。二火炽甚，反胜寒水，遍身俱出，此皆出从足太阳传变中来也。当外发寒邪，使令消散，内泻二火，不令交攻其中，令湿气上归，复其本位，可一二服立已，仍令小儿以后再无二番斑出之患。此《内经》之法，览者详之。<br />
　　　　　辨斑证<br />
<br />
　　或久喷嚏，睡中发惊，或耳尖冷、眼濇，或辨伤食伤寒口热，或口酢气奶癖不消，或腹中痛。　　如斑证少具，其斑未发，乃与升麻汤三五钱带热服之，待身表温和，斑疹已显，服药乃止。　　如其身凉，其斑未出，辨得是斑证，无问服数，直候是表温和及斑疮已显，然后乃止。只时时与桔梗汤宽胸膈、利咽喉。<br />
　　　　原机启微 【元?倪维德】<br />
<br />
　　　　　斑疹余毒之病<br />
<br />
　　东垣李明之曰：诸斑疹皆从寒水逆流而作也。子之初生也，在母腹中，母呼亦呼，母吸亦吸，呼吸者阳也，而动作生焉；饥食母血，渴饮母血，饮食者阴也，而形质生焉；阴具阳足，十月而降，口中恶血因啼即下，却归男子生精之所，女子结胎之处，命宗所谓元牝元关者也。此血僻伏，而不时发，或因乳食内伤，或因湿热下溜，营气不从，逆于肉理，所僻伏者，乃为所发。初则膀胱壬水夹脊逆流，而克小肠丙火，故颈项已上先见也；次则肾经癸水又克心火，故胸腹已上次见也；终则二火炽盛，反制寒水，故胸腹已下后见也。至此则五脏六腑皆病也。七日齐，七日盛，七日谢，三七二十一日而愈者，七为火数故也。愈后或有病疽病疮者，是皆余毒尚在不去者，今其病目者亦然。所害者与风热不制之病，稍同而异，总以羚羊角散主之；便不鞕者，减硝黄。未满二十一日而病作者，消毒化斑汤主之。此药功非独能于目，盖专于斑者之药也，不问初起已着，服之便令消化，稀者则不复出，方随四时加减。<br />
　　　　格致余论 【元?朱震亨】<br />
<br />
　　　　　陈氏痘疮方论<br />
<br />
　　读前人之书，当知其立言之意。苟读其书而不知其意，求适于用，不可得也！痘疮之论，钱氏为详，历举源流经络，分明表里虚实，开陈其施治之法，而又证以论辩之言，深得著书垂教之体，学者读而用之，如求方圆于规矩，较平直于准绳，引而伸之，触类而长之，可为无穷之应用也。今人不知致病之因，不求立方之意，仓卒之际，据证检方，漫尔一试；设有不证，并其书而废之，不思之甚也！近因《局方》之教久行，《素问》之学不讲，抱疾谈医者，类皆喜温而恶寒，喜补而恶解利，忽得陈氏方论皆燥热补剂，其辞确，其文简，欢然用之，翕然信之，遂以为钱氏不及陈氏远矣。或曰：子以陈氏方为不足欤？曰：陈氏方诚一偏论，虽然，亦可谓善求病情者。其意大率归重于太阴一经，盖以手太阴属肺主皮毛也，足太阴属脾主肌肉，肺金恶寒而易于外感，脾胃土恶湿而无物不受。观其用丁香、姜、桂，所以治肺之寒也；用附、朮、半夏，所以治脾之湿也。使其肺果有寒，脾果有湿而兼有虚也，量而与之，中病则止，何伤之有？今也不然，徒见其疮之出迟者、身热者、泄泻者、惊悸者、气急者、渴思饮者，不问寒热虚实，率投木香散、异功散，间有偶中，随手获效，设或误投，祸不旋踵。何者？古人用药制方，有向导、有监制、有反佐、有因用，若钱氏方固未尝废细辛、丁香、白朮、参、芪等，率有监制反佐之药，不专务于温补耳。然其用凉寒者多，而于辅助一法，略开端绪，未曾深及，痴人之前，不可说梦，钱氏之虑至矣！亦将以候达者扩充推广而用。虽然，渴者用温药，痒塌者用补药，自陈氏发之，迥出前辈，然其多用桂、附、丁香等燥热，恐未为适中也。何者？桂、附、丁香辈，当有寒而虚，固是的当，虚而未必寒者，其为害当何如耶？陈氏立方之时，必有挟寒而痘疮者，其用燥热补之，固其宜也。今未挟寒而用一偏之方，宁不过于热乎？予尝会诸家之粹，求其意而用之，实未敢据其成方也。试举一二以证之：从子六七岁时，患痘疮发热，微渴自利，一小方脉视之，用木香散，每贴又增丁香十粒。予尝疑焉。观其出迟，固因自利而气弱，察其所下，皆臭滞陈积，因肠胃热蒸而下也，恐非有寒而虚，遂急止之，已投一贴矣。继以黄连解毒汤加白朮，与十贴，以祛丁香之热，利止疮亦出。其后肌常有微热，而手足生痈疖，与凉剂调补，逾月而安。又一男子年十七岁，发热而昏，目无视，耳无闻，两手脉皆豁大而略数，知其为劳伤矣。时里中多发痘者，虽不知人，与药则饮，与粥则食，遂教参、芪、当归、白朮、陈皮，大料浓煎与之饮，至三十余贴，痘始出；又二十余贴则成脓泡，身无全肤。或曰：病势可畏，何不用陈氏全方治之？余曰：此但虚耳，无寒也。只守前方，又数十余贴而安。后询其病因，谓先四五日恐有出痘之病，遂极力樵采，连日出汗甚多，若用陈氏全方，宁无后悔！至正甲申春，阳气早动，正月间，邑间痘疮不越一家，卒投陈氏方，童幼死者百余人。虽由天数，吾恐人事亦或未之尽也。<br />
　　　　平治会萃 【元?朱震亨】<br />
<br />
　　　　　痘疮<br />
<br />
　　分气虚血虚补之。气虚用人参、白朮加解毒药，血虚四物汤加解毒药。酒炒芩、连，各解毒药。　　但见红点，便忌升麻葛根汤，恐发得表虚也。　　吐泻少食为里虚，不吐泻能食为里实。里实而补，则结痈肿。　　陷伏倒靥，灰白为表虚，或用烧人屎；黑陷甚者，多用烧人屎。红活绽凸为表实，而复用表药，则要溃烂不结痂。二者俱见，为表里俱虚。　　痘疮或初出，或未出时，人有患者，宜预服此药，多者合少，重者合轻。方用丝瓜近蒂三寸，连瓜子皮烧灰存性为末，砂糖拌吃；入朱砂末亦可。　　解痘疮毒药，丝瓜、升麻、酒芍药、生甘草、糖球、黑豆、犀角、赤小豆。　　解痘疮法，已出未出皆可用：朱砂为末，以蜜水调服，多者可减，少者可无。<br />
　　　　　瘾疹<br />
<br />
　　黑斑红斑疮痒，用通圣散调服。<br />
<br />
　　　　　斑疹<br />
<br />
　　脉浮者消风为主，脉浮数者祛风清热，脉沉数者泻火为主，脉数按之沉实者解表攻里。戴云：疹浮小有头粒者，是随出即收，收则又出者是也，非若斑之无头粒者，当明辨之。　　属热与痰在肺，清肺火降痰，或解散出汗，亦有可用者。古今图书集成医部全录卷四百六十<br />
<br />
痘疹门<br />
<br />
　　　　幼科全书 【元?朱震亨】<br />
<br />
　　　　　原痘赋<br />
<br />
　　痘本胎毒，号曰天疮。传染由于外感，轻重视夫内伤。初起太阳，壬水克乎丙火；后归阳明，血水化为脓浆。所喜者红活滋润，可畏者黑陷干黄。势若烧眉，变如反掌。皮肤臭烂，血气狼(犭当)。若救焚兮徙薪，何如焦额！似拯溺兮落井，不及宽裳。原夫一元肇化，二气成祥。欲火动而妄作，胎火炽而流殃。啼声骤发，秽毒深藏。命门养虎，胞户收铓。特四时之疫疠，动五脏之皮囊。营气逆于肉里，恶血发于膀胱。二火相扇，四大成疮。毒之轻者发则微，贵乎调养；毒之重者发则甚，急于堤防。至若运气推迁，有干胜负升降；时令乖异，无非寒热温凉。苟阴阳之逆理，为气候之反常。五行郁而灾见，九曜窒而变张。疠气流行，不论郡邑乡党，恶毒传染，岂分黎庶侯王。此则辨形于诊，贵在能制其方。先事解散兮，十全八九；临时区处兮，算为寻常。大抵气运先岁，疮疹属阳。春夏为顺兮，乐其生长；秋冬为逆兮，恶其收藏。暴寒兮，恐邪毒之郁遏；暴热兮，虑腠理之开张。脓泡春而莫疗；黑陷夏而为殃。秋斑虑恶，冬疹非祥。此逆四时之令，休夸三世之方。知其凶而治之，自求怨谤；明其吉而往也，得号贤良。且如证候殊形，脏腑异状。肝主泪而水泡，肺主涕而脓浆。心斑红艳，脾疹赤黄。惟肾经之有病，为变黑而可防。所以观其外证，因而知其内脏。呵欠烦闷兮，肝木之因；咳嗽嚏喷兮，肺金之象。手足梢冷而昏睡兮，脾困于中央；面目带赤而惊悸兮，心火炎于膈上。耳尻属肾，温暖如常。二处灼热兮，下极火炎而必毙；四肢厥冷兮，中州土败而须亡。先分部位，次察灾祥。阳明布于面中，太阳形于头上。心肺居胸膈之内，肝胆主胁肋之傍。手足司乎脾胃，腰背统乎膀胱。外证分明，用心想象。泄泻者邪盛于下，呕吐者邪盛于上。气逆而腹痛隐隐，毒甚而腰痛惶惶。心热甚而惊搐，胃邪实而颠狂。口燥咽干，肺受火邪而液竭；屎硬溺濇，肾因火旺而精亡。气弱食少者，不任其毒；神强能食者，不失其常。欲决重轻，但观发热；如占顺逆，须认其疮。毒甚兮身如炎火，热微兮体或清凉。因寒热之来往，定征兆之凶祥。数番施出兮，春回寒谷；一齐涌出兮，火裂昆冈。蚊迹蚤斑，刻期而登鬼录；蛇皮蚕壳，引日而返泉乡。不喜朱红，更嫌灰白；最宜苍蜡，切忌紫黄。常要明润兮，恐薄嫩之易破；不宜干枯兮，又搔痒之难当。恶候形现，上工审详。面颊稀而磊落，清安可保；胸膈密而连串，凶吉难量。顶要尖圆，不宜平陷；浆宜饱满，切忌空洋。颜色喜老而愁嫩，皮肤爱糙而怕光。焰起根窝，终妨痒塌；丹浮皮肉，必主祸殃。头面预肿兮三阳亢甚，手足发厥兮五脏摧伤。疮堆喉舌，毒缠颈项。咽喉痛而呼吸则难，饮食少而吞吐则呛。此天命之安排，岂人力之倚仗。烦躁闷乱兮，七神离散；谵妄眩冒兮，五毒猖狂。鼓颔战栗兮肺败，咬牙口噤兮肾强。渴不住兮焦膈，泻不止兮滑肠。失声兮咽烂，吼气兮腹胀。昼夜抓搔兮，将营气之外脱；饮食断绝兮，必胃气之中伤。肿忽消而毒归于内，色变黑而疔起于疮。食谷则哕兮，在人之夭寿；饮食则喷兮，较医之短长。轻重反复，调理乖张。轻变重而可畏，重变轻而莫慌。风寒素谨，饮食如常。出入禁乎男女，盖覆适其温凉。内无妄动，治不乖方。此则变轻之候，实为保命之良。若常犯乎禁忌，或误服乎丸汤。徒自肆乎房害，不知顺乎阴阳。外感不正之气，内伤不时之粮。平人且病，患者何当！是以顺则逆而逆则险，宜乎轻者重而重者亡。发自肺经，相连脾脏。气热味辛，燥金受克；形寒饮冷，华盖先伤。浩饮则水来侮土而成泻利，过食则脾不消谷而作痞胀。皮毛亏损，肌肉羸尩。起发迟而不能胖壮，故靥缓而反作脓疮。轻则延绵于时日，重则泣送于郊邙。何愚夫之不晓，致生命之早亡。不信医而祷诸神鬼，枉杀牲而号乎穹苍。药贵中病，医不执方。喜行温补者，动称乎文仲；专用凉解者，祖述乎仲阳。孰知因人而治，毋虚虚，毋实实；相时而行，必远热，必远凉。正气为先，戒开门而延寇；解毒为急，休视虎以如狼。首尾不宜汗下兮，治之要略；缓急各有权宜兮，法之经常。执其绳墨者，如守株之待兔；惑于方书者，似多歧之亡羊。且如红紫焮肿兮，凉血为上；灰白平陷兮，补气最良。出不快兮，则表实而发散可用；便或秘兮，则里实而疏利何妨。毒不能以速解，毒盛者令微汗之发越；热不可以尽除，热剧者使小便之清长。三阴盛而多寒兮，必投辛热；三阳数而多热兮，无过苦凉。安可恶寒而喜热；莫执贵阴而贱阳。是故补气者参芪白朮，养血者归芍地黄。发散表邪，轻柴葛而重官桂；疏通里实，微枳壳而甚大黄。解毒兮连芩栀子，快斑兮牛蒡荆防。连翘，疮中之要领；甘草，药中之君王。咽痛求诸甘梗，头肿取夫荆防。木通利其小水，人屎救其黑疮。气逆兮青皮陈皮，胃寒兮丁香木香。泄泻莫如诃蔻，呕吐无过橘姜。麦冬干葛而止渴，厚朴腹皮而治胀。五味杏仁，伤风者以之定喘；山楂枳实，善食者用之消粮。良工司命，推恻隐之仁心；神物效灵，起沉疴于反掌。诸凡药味，各有主张。春夏桂枝而少服，秋冬连芩而莫尝。疮若干枯，白朮非其所益；色如红艳，黄芪岂其攸良。里虚少食兮，勿投枳实；表实多毒兮，休使生姜。汗自出兮用干葛重虚其表；溲自数兮加木通再亏其阳。泄泻酸臭兮，诃蔻不可以遽止；呕吐清冷兮，连栀安得以作汤。凡用芩连，必须炒制；如加丁桂，必假寒凉。应制伏而不诛其过，得平和而保寿无疆。大势若平，余邪须讲。毒气流肝兮双睛生翳，火邪入脾兮四肢成疡。口内生疮兮烂龈破舌，腹中作痢兮腐胃败肠。皮肤嫩而洗浴太蚤，因添余热；脏腑虚而肥甘太过，遂至内伤。若中风寒，多为咳嗽；无时挦抓，即灌蚀疮。既多异证，必有奇方。望月砂退翳有准，穿山甲排毒无双。枳实曲芽山楂子，消宿食而克化；大黄柴葛地骨皮，解余热以清凉。咳嗽以款冬杏仁，痢疾以黄连木香。苦参主乎热毒，溺白治其疳疮。用之合宜，工可谓良。嗟夫！罹此证候，势非寻常，外缠皮肉，内连腑脏。换改形容，如蛇蜕皮龙蜕骨；淋漓脓血，若蚓在灰鳝在汤。轩岐置而未言，秦汉弃而无方。古无其疾，或云起于建武；今有是证，相传得于南阳。拘于日数者，不知重轻之病；执其偏见者，罔察虚实之当。本温再热，已寒又凉。徒胶固而不变，反赤子而见殃。泄骨髓之真诠，非子孙而莫示；授肺腑之秘的，牢记诵而莫忘。　　西江月<br />

                    <br>
                        　　痘疮毒从何起，母胎火毒流传。生来秽物下咽喉，藏在命门里面。一旦天行时气，感令相火熬煎。毒从骨髓见皮间，彼此一般传染。　　五脏各般形证，认时须要分明。往来潮热睡脾经，呵欠烦闷肝证。咳嗽喷嚏属肺，面红惊悸属心。惟肾清净忌邪侵，手足耳尻俱冷。　　五脏各有一证，其间治法难同。肝为水疱肺为脓，大小疮形异种。脾证发为疹子，心经见作斑红。肾为黑陷病多凶，纵有灵丹何用！　　痘疹须明顺逆，天时人事相随。大都阳火是根基，若遇阴寒不喜。春夏顺而多吉，秋冬逆以何疑？如逢稠密必凶危，稀少为轻治易。　　治法如今不定，清凉温补分明。各持一见论纷纷，俱曰予为神圣。解毒喜行凉泻，补中爱使辛温。不明时令与元神，枉自捕风捉影。　　假使天时煊热，辛温助火为殃。严寒凉解雪加霜，病者如何抵当？勇实再行温补，羸虚又使寒凉。虚虚实实伐元阳，好似隔靴爬痒。　　看取时行疫疠，天时热气炎炎。精神壮健又能餐，解毒清凉甚便。若是寒凝太甚，虚羸吐泻连绵。此宜温补法为先，又在医人活变。　　痘疹要知轻重，吉凶顺逆精通。毒轻疮少顺家风，汤药不宜妄用。痘密毒重为逆，皮肤寸寸成脓。此般衫证例多凶，仔细扶持休纵。　　轻者三四次出，头面胸背稀疏。小便清利大便稠，饮食如常充足。重者遍身齐出，状如麻子麦麸。咽痛泄泻闷啾啾，饮食不思可恶。　　轻者不须服药，重者凶吉难明。出时红点如蚕蚊，密似针头血浸。头面预先浮肿，皮肤黑烂黄昏。四肢逆冷哑无声，闷乱为凶死证。　　多有先轻后重，只因触犯风寒。房事不避臭腥传，纵口只思生冷。闲杂人带秽物，诸般禽兽腥膻。庸医浅术误汤丸，致使痘疮改变。　　重者变轻何以，常常和暖衣裳。房中紧密少人行，饮食如常添进。不曾误投汤药，亦未妄啖酸辛。此为人事夺天灵，安可归乎有命？　　要识痘疮死证，无过五证分明。紫黑喘渴闷何宁，痒塌咬牙寒噤。灰白顶陷腹胀，皮嫩易破成坑。泄泻气促见鬼神，声哑头温足冷。　　既识五般死证，其间吉病如何？疮顶饱满作脓窠，任是揩摩不破。四畔根儿红活，安眠静睡平和。光壮收靥不蹉跎，管取痘证勿药。　　黑陷干枯肾败，咬牙寒战肝伤。失声气喘肺郎当，泄泻脾虚腹胀。痒塌闷乱心死，狂言见鬼神亡。嫩皮易破气无阳，便血阴崩模样。　　首尾不宜汗下，汗时腠理开张。风寒易入透斑疮，收靥不齐火旺。误下必害脾胃，无事自取内伤。泄泻黑陷必倾亡，枉使神魂飘荡。　　大抵痘疮未出，先须升葛参苏。如斯不出汗令疏，红点见时药阻。大便若还闭结，轻轻四顺相扶。假饶自利莫糊涂，只与阎王掌簿。　　治痘无过二法，补中解毒兼行。补中参朮草芪苓，枳实山楂有应。解毒芩连栀蘗，连翘枳实防荆。归芎养血妙如神，加减消详前定。　　气血要分虚实，但与痘色中求。红焮紫肿血实由，四物内加消毒。灰白中陷气弱，四君子是良谋。略加解毒药相扶，莫使丁香桂附。　　但见痘疮初出，如逢热甚昏沉。解毒发散药先行，莫教临渴掘井。桔梗升麻干葛，连翘甘草黄芩。牛蒡栀子木通荆，蝉蜕防风作引。　　若是如常潮热，只须干葛升麻。芩连甘草赤芍加，枳实连翘无价。或用参苏饮子，青皮木香内加。煎来一服胜灵砂，痘见表疏才罢。　　初出若生惊搐，急将导赤疏通。木通甘草与防风，生地黄连同用。再加辰砂调服，须臾救醒蒙胧。此方端的有神功，管取百发百中。　　壮热不曾出见，大便闭结难通。颠狂唇裂眼珠红，此证凶危堪痛。急与芩连栀蘗，大黄酒炒疏通。连翘枳实与木通，贯仲射干俱用。　　自此出而稠密，认他虚实调医。虚家泄泻色如灰，大补煨姜堪取。若是肿焮红绽，芩连栀蘗芎归。升葛翘蒡桔甘奇，此个真机秘的。　　色似涂朱满面，身如蚊蚤伤痕。不消三日丧黄泉，切莫再行丸散。若彼爷娘强勒，要伊死里求生。但将四物入连芩，翘枳栀甘桔梗。　　灰白不能起发，又加泄泻频仍。温中丸散不宜停，急急扶危济困。当归黄芪白朮，干姜甘草人参。木香诃子及青陈，官桂丁香灵应。　　毒甚常生咽痛，可怜饮食难尝。射干甘梗与牛蒡，连翘升麻稳当。若是痘堆颈项，此名锁膈恓惶。一朝惆怅命将亡，变作咽哑水呛。　　发起状如蚕壳，干枯不见水浆。此名血竭毒归脏，不治必然命丧。当归地黄养血，参芪甘草温良。连翘牛蒡与木香，青皮桔梗发旺。　　发起常常检视，须防黑陷来攻。若见黑陷现其中，药点许多妙用。菀豆七粒烧过，乱发火煅和同。珍珠水浸胭脂红，针破搽时胀肿。　　药点转加黑陷，丧门吊客匆匆。百祥牛李及宣风，总是脱空卖弄。不如人猫猪屎，各烧存性和同。木香汤引妙无穷，万两黄金何用？　　起发若生搔痒，此与痒塌差殊。伤风身痒正相宜，血虫疮窠不愈。宜用疏风凉血，荆防翘实归芎。生地干葛木通宜，竹叶引煎痒住。　　大抵痘宜胀痛，若加虚痒颠连。只因饮食冷邪干，心火克而闷乱。外用茵陈艾炷，内服参朮调元。若还痒住便回生，又怕抓伤正面。　　何以正面怕痒，内含五脏精华。假如破损实堪嗟，气散魂飞魄罢。尤忌先伤正额，心经火带虚邪。几番试验不参差，教与儿孙休错。　　相火居于正额，出现胖靥休先。果然额上露其端，记取决依死断。最喜两颐口鼻，始终都在其间。任从稠密势缠绵，到底终无倾险。　　起发成浆欲靥，忽然泄泻来攻。此时脾胃不宜空，变出百端可痛。多是内伤饮食，只求药有神功。若还肿消泄淋脓，父母爬坑泣送。　　先用人参白朮，黄芪甘草干姜。茯苓诃子及木香，大剂切来温养。不效次求豆蔻，木香陈氏良方。三番只有异功良，此是尽头模样。　　记取成浆时候，最防秽物风寒。大黄苍朮共烧烟，可解一切秽厌。内服调元饮子，黄芪甘草人参。当归苍朮酒芩连，莫犯荆防发散。　　得到浆成痘热，依时都要成痂。若遗腐烂臭腥加，此是表虚堪讶。急进参芪桂朮，荆防苍葛升麻。连翘枳实密蒙花，休得弄真成假。　　若是痘疮溃烂，皮破血脓淋漓。内服参朮与归芪，枳实连翘官桂。外用多年败草，晒干切细成灰。展来席上任施为，最解火邪毒气。　　痘热不能收靥，反将破损成疮。一时焦痛甚难当，请问如何度量？但取甘草滑石，辰州真粉清凉。蜜调涂上便安康，此法不留书上。　　有等痘疮正气，缘何日久难收？请君仔细问根由，不可临时差误。或是曾伤冷水，或因便结热留。此般治法各追求，不枉秘传肺腑。　　果是曾伤冷水，湿伤脾胃中虚。脾主肌肉待何如？怪的血脓流注。可用参芪苍白，青皮甘茯无拘。丁香姜桂照方书，救里收表妙处。　　于是大便秘结，三朝一七未通。此为热气内蒸烘，因此毒难开纵。内服归黄麻子，大黄略用相攻。再行胆导妙无穷，管取痂成去壅。　　收后许多余证，医人各要分明。毒流肝脏目生疔，翳障瞳人隐隐。毒流脾肺壅肿，责归手足太阴。内伤外感一时辰，变作百般怪证。　　两目忽然肿痛，痘家毒入肝经。轻为浮翳掩瞳人，重则终身废病。去翳菊花蝉蜕，密蒙蒺藜谷精。各为细末共和匀，别用猪肝作引。　　痈毒发于肢节，常常脓水不干。不知调理早求安，废疾终身贻患。内服千金托里，外涂万病金丹。排脓长肉未为难，任是千金勿换。　　痘后不宜澡洗，疮斑皮嫩易伤。不知禁忌受寒凉，遍体热生痛僵。此因伤寒劳后，不用官桂麻黄。只消九味羌活汤，又以补中调养。　　痘后或伤饮食，致令腹痛难禁。不宜转下损脾经，消导方为对证。白朮人参枳实，黄连曲麦青陈。山楂白茯与砂仁，积化腹疼俱定。　　痘烂不齐收靥，正面灌痛流脓。急防两目毒来攻，解毒清凉好用。酒炒芩连枝蘗，连翘蝉蜕木通。升麻蒡子苦参同，研细酒丸汤送。　　大凡痘疮一证，名为百岁圣疮。如龙退骨换心肠，又似蝉蜕壳样。出现光壮收靥，落痂颜色相当。不宜黑色在中央，犯着实为魔障。　　痘疮终始日子，难以定日为言。俗人不解妙中元，专把日期来算。人有虚实勇怯，毒分疏密浅深。密深虚法定延绵，勇实浅疏日短。　　痘疮苦难捉摸，假如用药如何？常行参朮芎归多，甘草黄芪白芍。枳壳木通粘子，连翘桔梗相和。青皮木香茯苓诃，调理阴阳不错。　　痘疮若见血证，或从口鼻长流。从口出者势多凶，从鼻出者可救。药用当归芍药，川芎生地升麻。姜炒黄连入内加，服吃血止不怕。　　大便若下血饼，痘色灰黑其形。六脉浮洪气纷纷，定是脏腑热蕴。白朮猪苓泽泻，更兼肉桂赤苓。生地加入内中存，一服血止为幸。　　痘疮虽已泛涨，若见脓不贯充。此为气血内虚空，大补汤宜急用。当归川芎白芍，地黄人参相同。肉桂白朮茯苓从，甘草黄芪炙用。　　出痘要知凶吉，须将部位消详。如从腮颊及承浆，口耳鼻边先放。此者当为吉论，其他正额堪防。天庭方广两眉眶，切忌如丹模样。<br />
　　　　　治痘节要总论<br />
<br />
　　痘疹源流，诸书已详。或谓方母怀胎之时，不肯禁口，恣食辛酸煎炒而成者；或谓父母交姤之时，淫火炽盛，流注于胞而成者。论虽不同，大抵同归于胎毒。但视其疮有稠稀，则知其毒有浅深。毒浅疮本稀者，不必服药；若不知禁，误服汤丸，渐次变成重证者有之。毒深疮势稠密者，临机应变，因时制宜，必使元气得实，毒气得退而后已。苟病家纵意以违工，医者隐忍而冀瘥，渐成死证，不可为者有之。又有廛市村落相传染者，轻则俱轻，重则俱重，此系天行疫疠，岂可概谓胎毒哉？凡遇此等必先立其年以定其气，次视其人虚实以审其治，要在于解表、和中、解毒而已。　　痘疹治法，久无定论。喜行温补者，不问其人壮实，概行丁桂姜附之属，以致皮肉溃烂，咽疮目昧，传诸恶毒不可治者多矣；喜行凉泻者，不问其人虚弱，概行芩连栀蘗之属，以致脾胃损伤，呕吐泄泻，不食痒塌而死者有矣。予深痛之，故立治法，先定岁年，次察色脉，以审病势。如果天令严凝，形体虚痿，六脉微弱，或曾经大病而未愈，或初起而吐泻之交作，此当从虚而治，宜行温补，使正气胜而邪气退也。如果天时煊热，形体壮盛，六脉洪数，饮食如常，大小便闭，此当从实而治，宜行清凉解毒之法，使邪气无留滞之处，以为正气之贼也。今分别门类，收集歌括，详裁方药。其命方也，以预防、通解、托里、化毒、快斑、和气、复元，其实不出古方，庶临病之医择而取之，因病得方，合宜用药，以收十全之功，非敢谓得鱼而忘筌也。<br />
　　　　　治痘总括<br />
<br />
　　痘疹原因胎毒成，发生须是待天行。如逢疫疠时行候，预解汤丸总有灵。　　痘疹之病，皆由父母胎毒，蓄于命门之中。命门者右肾相火也，为人身生化之本，或遇冬温阳气暴泄，人则感之，能动相火，至春夏生长之时，其毒即发，传染相似，是谓天行疫疠也。未出痘疹者，但觉冬温，或天时不正，乡邑痘疮盛发，此天时之正令也，欲预防者，宜先解毒，如辰砂散、三豆汤，或只用代天宣化丸频频与之，使疮易出易靥，无平陷留连之患也。如脾胃素弱者，更宜调其胃气。此药只宜服于未出之先，若既出之后，当随证而治之。<br />
　　　　　预占痘疹轻重<br />
<br />
　　预知痘疹吉凶机，气色俱于面部推。年上山根为紧要，红光吉兆暗凶危。　　凡痘疹未出之先，欲知吉凶轻重者，但于面部推之：其色红黄明润者吉，暗黑者凶。相法以山根管命宫，年上管疾厄，故此二处为紧要也。<br />
　　　　　首尾皆宜汗下<br />
<br />
　　首尾汗下固非宜，能通时变在良医。虚实不分徒执一，罔知寒热乱施为　　首尾不可汗下，此特言平顺之证。若遇风寒外袭，应出不出，则汗剂亦可用也。如大便连日不行，烦闷狂躁，下剂亦可用也。但能消息虚实，与时权衡，斯称良医。<br />
　　　　　通利大小便<br />
<br />
　　治终清利自调佳，便溺多艰事可嗟。腹胀喘呼多冷滞，急行疏导解留邪。　　此可利则利者也。大抵痘疮首尾小便长，大便润者为顺。若小便闭塞，急宜利小便，八正散主之；大便闭三五日不行，宜利其大便，通幽汤、三黄丸主之。<br />
　　　　　脉候<br />
<br />
　　痘疹脉候宜和平，胃气开中最要清。弦急浮洪为太过，微迟短濇是虚因。　　人以胃气为主，所谓弦不弦，石不石，太过为实，不及为虚，最宜详看。<br />
　　　　　不可汗下<br />
<br />
　　痘疹伤寒证一般，上医临证细详看。莫将汗下轻相试，疏表和中并快斑。　　痘疹发热，与伤寒相似，但伤寒只见一经形证，若痘疮五脏之证皆见。如呵欠烦闷，肝证也；乍冷乍热，手足梢冷，多睡，脾证也；面燥腮赤，喷嚏咳嗽，肺证也；尻冷耳凉，肾之平证也。已上诸证，独见多者，即主其脏之毒特甚，治之者要识此意。如肝证多用川芎、栀子仁、青皮之属；肺证多用黄芩、知母、地骨皮之属；心证多用黄连、木通之属；脾证多用防风、甘草之属；惟肾不可有证，如耳热骩热则邪在于肾，用黄蘗、木通、茯苓、猪苓之属，此其大略也。临期应运，存乎其人。凡痘疹未出，疑似之间，不可妄用汗下之药。盖痘疹首尾不可汗下，汗则虚其表而难成就，下则虚其里而易倒陷。古人戒汗下，卫生严矣。大抵治痘，不过疏表、和中、解毒而已。疏表如防风、荆芥、升麻、葛根之类；和中如人参、白朮、当归、川芎、陈皮、甘草之类；解毒如酒芩、黄连、牛蒡、连翘之类。古人谓如庖人蒸笼之法，但欲其松者，正此之谓也。<br />

                    <br>
                        　　　　　不除热<br />
<br />
　　痘疹为阳待热成，征之发热始和平。假如大热身如火，解毒常令小便清。　　凡痘疹属阳，非热不能成就，故治痘疹者，不可尽除其热。如热太甚，毒未发尽，只解其毒利小便，加味连翘升麻汤主之，兼服牛黄丸。<br />
　　　　　不可妄补<br />
<br />
　　痘疹皆言要补脾，补中有害少人知。虚虚实实休轻易，审证施方贵合宜。　　痘疹始终以补脾胃为主。若饮食如常，脏腑充实，此脾胃本强，不须服药。今人不论虚实，概以四君子汤，愈增烦热躁闷昏乱，贻害匪轻。大抵不能食，常泄泻，疮灰白者，此气虚也，四君子汤主之；能食大便闭，疮焮肿者，此血热也，四物汤主之。<br />
　　　　　可表<br />
<br />
　　表解升麻汤最良，红斑须现饮何妨。时师胶柱无通变，一见红斑不可当。　　时师治痘疹者，方其发热但知用葛根汤，一见红斑便禁用葛根汤，此胶柱鼓瑟之流，不能清浊相济而合羽愈增商也。或曰：医者意也，药不执方，合宜即用。如疮见热除，此表里无邪，不须服药，所以不可再服葛根汤；焮肿若疮已见，热盛不退，此毒深于里，尚恐葛根汤力少不足以胜之，岂可止而不饮乎？凡痘疹发热，初用解表之剂，要在审证用药，不可草草，详见此门之下，庶不重述。但附葛根汤加减之例于后，临时看病之大小，择而用之可也。<br />
　　　　　四时施治<br />
<br />
　　治痘先须审四时，风寒暑湿亦同推。莫教异气来相触，方泄乾坤造化机。　　大凡养生之道，春夏养阳，秋冬养阴。故春病者治在肝，夏病治在心，秋病治肺，冬病治肾，不可逆也。治痘之医，切须识此，勿使有误。如天时有飘风暴雨，酷暑严寒，常要谨其帷帐，适其寒温，故寒则盖覆欲厚，热则居处欲清，苟偏热则血气酝酿而疮易腐烂，偏寒则血气凝濇而疮难起发，一有触犯，则轻者变重，立生异证。如暴风连日，则有伤风之证，桂枝葛根汤主之；若严寒凛烈，则有寒病，正气散主之；若酷暑熏蒸，则有热病，人参白虎汤主之；久雨湿淫，则有湿病，胃苓汤主之。要在适中，无犯正气。<br />
　　　　　发热<br />
<br />
　　痘疹未形先发热，吉凶轻重如何说。热轻毒浅吉堪期，热重毒深凶可决。　　凡发热乍进乍退者其痘必稀；热少者其痘亦稀，盖热浅则毒轻故也。若熇熇发热，或蒸蒸发热，烦躁昏眩者，其痘必盛，盖毒深则热甚也。宜发表解毒托里，加味葛根汤主之。<br />
　　　　　发热不出<br />
<br />
　　发热绵绵不见形，其中凶吉事难明。解肌托里须斟酌，施治详分外内因。　　热三朝便出者，此常期也。如过四五日不出者，热势绵绵，无有休歇，吉凶之兆，未可卜也。急与解毒托里，分外内因而治之。疏者吉，密者凶。如劳苦之人，皮肤粗厚，腠理闭密，及外感风寒，其痘被外邪所遏而不易出，此外因也，麻黄解表汤。如内虚吐泻，毒气内陷而不出，及伤饮食陈积肠胃之间，而毒合并，郁而不出者，此内因也，内虚托里十补散，内实则枳实导滞散主之。<br />
　　　　　渴<br />
<br />
　　发热而渴热在里，切忌生冷及冰水。生津解毒口中和，小渴任之而已矣。　　凡发热作渴，此毒火内蒸，消铄津液，故口干而渴也。微渴者，频以炒米汤饮之。切不可以冷水红柿甘梨西瓜等物，反伤胃气，必有后灾；亦不可以姜椒汤饮之，恐助疮而成他变也。渴甚不止者，人参麦门主之；如吐泻不止而更作渴者，此脾胃虚弱也，参苓白朮散主之。<br />
　　　　　腹痛<br />
<br />
　　发热腹中急痛时，毒攻于内不须疑。大便鞕结须当下，莫待临危悔却迟。　　诀曰：发热腹中痛，斑疮腹内攻。发多防不透，发少更防痈。言痘疹腹痛者，乃恶候也。凡痘疹发热，但觉腹痛即当托里解毒，俾毒得散，不可逡巡以致后艰也。若能饮食，大便如常，腹痛者，化毒汤主之；大便鞕结，烦躁作渴，腹痛者，三黄解毒汤主之；泄泻腹痛者，建中托里汤主之。<br />
　　　　　腰痛<br />
<br />
　　发热腰疼毒气深，人或病此或惺惺。人参败毒真奇绝，病减疮稀免殒倾。　　凡痘疹发热腰痛者，最恶，治之宜蚤也。但觉腰微痛者，即与人参败毒散。如痛止者吉，不止者凶。<br />
　　　　　发搐<br />
<br />
　　若遇痘疹时发搐，须知病属于肝木。木能胜土又归心，风火相争脾不足。　　凡痘发热有惊搐者，以导赤散加辰砂末服之。此惊痘甚好，以惊搐发于四肢也。如痘应出不出，惊搐不止，以泻青导赤散主之。如不作搐，但心烦啼哭者，以麦门冬导赤散主之；如疮已收靥，余热不退而发搐者，此慢惊之类也，多致不治。但父母不忍坐视，责而治之，以宁神汤、抱龙丸合而治之，轻者可愈。<br />
　　　　　吐利<br />
<br />
　　发热之时吐利频，不须骤止毒攻身。久而不止疮形见，方可调中养胃纯。　　凡痘发热，有呕吐者，有泄泻者，有吐泻并作者，不可骤止，令毒气上下得出也。但痘见形，吐泻即止者，吉兆也。如久不止，先用理中汤和之；泻仍不止者，以豆蔻丸治之。吐泻既止之后，更以调中汤服之，使脾胃气实，其疮易壮易靥。<br />
　　　　　谵语<br />
<br />
　　谵语狂言见鬼神，皆缘热毒乱天君。辰砂导赤安魂魄，莫听巫师误世人。　　凡痘发热，妄有所见而谵语者，或昏昏好睡梦中言语喃喃者，或狂妄欲走循衣摸床者，皆毒气内攻，神识不清故也，急用镇神解毒之药，辰砂导赤汤主之。人事清爽，神采复旧者，吉；若连绵不止，则魂魄将离之兆也。<br />
　　　　　四肢厥冷<br />
<br />
　　遍身有热四肢寒，脾胃俱虚仔细看。急用补中并益气，仍前厥冷治应难。　　凡痘遍身皆热，独耳尻一处宜凉，所以痘疹之证，头宜凉，手足宜温。如手足发冷者，此脾胃虚弱也，可用补中益气汤治之。服后手足和暖者生，厥逆不退者死。<br />
　　　　　失血<br />
<br />
　　热毒熏蒸血妄行，此名恶候令人惊。一身出血俱难治，鼻衄须知病稍轻。　　凡人身之血不可妄行，痘疹之火熏灼于内，迫血妄行，随火而动，或从口出鼻出、大小便出，皆死证也。但鼻出者或有可治之理，元参解毒汤主之。痘疹溃烂不能收效，出血不止者，多不可治。<br />
　　　　　口舌生疮<br />
<br />
　　昼夜发热浑不歇，口舌生疮唇破裂。咽喉塞痛食难尝，解毒黄连并甘桔。　　凡痘未出之时，一向热不退，昼夜烦躁，口舌生疮，唇破喉痛者，此毒火内蒸，其热诚急，治之不可缓也，急用黄连解毒汤合甘桔汤治之；不已者勿治。<br />
　　　　　多汗<br />
<br />
　　发热身汗不须疑，腠理疏通痘发稀。但恐汗多阳气弱，调元端的有神奇。　　凡痘发热自汗者，此不必治，腠理疏通，毒气越泄，无郁遏也。所以古人谓庖人蒸笼之法，但欲其松者，正此意也。如恐出汗太过，胃气反陷，痘不能成就，治法以调元汤主之。<br />
　　　　　发战<br />
<br />
　　寒热时时且战兢，表虚邪与正相争。但将柴葛加官桂，入口能令大势平。　　痘疮所惧者，寒战也。如发热之时，增寒壮热，其身振振战动者，其人表气素虚，疮毒欲出不出，留连于腠理之间，邪正相争，故振振如战栗之状，治法以柴胡加桂枝汤主之。<br />
　　　　　能食不能食<br />
<br />
　　始终能食最为良，平日其人脾胃强。食少即防中气弱，渗流引日变疮疡。　　始终能食，其人脾胃素强，自然血气充实，易出易靥。如平日能食，一旦食减者，即问其人咽痛否？或伤于饮食，依法治之。咽痛者，加味甘桔汤；伤食者桔皮汤。如无上证，只食少者，此脾胃气弱，不能消食，以参苓白朮散治之。<br />
　　　　　烦躁<br />
<br />
　　痘疮安静号和平，表里无邪患自宁。烦躁忽然宜细审，痒虚痛实热呻吟。　　凡痘疹以安静为贵，此表里无邪，不必服药。但有烦躁者，必毒气壅塞，并表里不宁，宜审视之。如搔爬不停者疮痒也，起卧不宁者里热也，呻吟者痛也，非折肱之妙手，焉能识其病而药之哉？<br />
　　　　　见形<br />
<br />
　　发热三朝痘出稀，此为吉兆不须疑。先期毒盛浑无制，过此多因气血虚。　　凡痘疹发热，三日而出，此常期也。依期而出稀者，不须服药。如不及期，发热一二日即出者，此毒气太甚，冲击荣卫，一齐涌出，无所制伏，大凶之象也。必欲治之，不过解毒轻软托里，使无陷伏，消毒快斑汤主之。如过期至四五日始出者，气血本虚，不能战毒，使之即出，当补中托里发表，增损八物汤主之。<br />
　　　　　出形迟<br />
<br />
　　疮出迟迟有数般，皮肤闭塞属风寒。里虚吐泻宜分治，痈毒三焦治却难。　　痘疹出自有常期，如应出不出，责而治之。苟外感风寒，皮肤闭塞，不能即出，其证头痛身热，及痛无汗，喜盖衣服，偎倚怀中，此恶风寒之象也，当与发散之，用加减参苏饮。若曾吐泻多，当温其里，里虚不能快出故也，用加减调中汤主之。如发热，烦躁狂妄，大渴唇躁，其毒气壅并，流而不泄，上焦主头面至胸，中焦主胸至脐，下焦主脐至足，毒火蕴于三焦，营卫不行，上下不通而死矣。<br />
　　　　　应出不出<br />
<br />
　　应出不出是如何？发表奇方效验多。腹胀便坚烦闷苦，消斑承气救沉疴。　　凡痘应出不出，或外感风寒，或内虚吐泻，治各不同。如前参苏饮、葛根汤、败毒散、调中汤，皆奇方也。若热甚，腹胀气粗，烦渴闷乱，大便闭结者，此毒火内蓄，宜急解之，用消斑承气汤。<br />
　　　　　疮出热未退<br />
<br />
　　疮出热退毒已尽，热还不退毒还甚。累累常出无定期，外边最怕乖形证。　　痘疮之热毒，火所致也。未出之时，其毒在里，煎熬气血，熏蒸营卫，故热发于外。及其见形则毒泄而热解，所以疮疹出而热退者，其毒本轻，疮势亦稀。若痘既出，热还不减，此毒积于中，其热方盛，未可言其为轻也，当急解之，用解肌化斑汤，服后其热渐退者可言轻。热更不退，其疮累累旋出于空痘之间，始疏而终密，如此者，最怕生出他证，或烦渴，或狂妄，或泄泻，或腹胀，或搔痒，或寒颤咬牙，或失声，或错喉，或干呕，或黑陷，或喘促，诸如此类，皆不可治而死。<br />
　　　　　观痘出处定吉凶<br />
<br />
　　出现先于面部中，其间凶吉妙难通。绕唇颏颊方为吉，额上眉间定是凶。　　人之面部，左颊属肝木，右颊属肺金，额属心火，颏属肾水，鼻属脾土；又正额者太阳脉之所会，颏者阳明脉之所经，两耳傍少阳脉之所过。痘为阳毒，故随阳先见于面。但阳明者，胃与大肠也，积陈受污，气血俱多，先于其位出现者吉。若太阳则水火交战之位，少阳则木火相战之宫，于其位出现者凶。不但出形忌于正额眉间及两耳之前后，凡收靥起浆，但于此数处先者，皆逆象也，多不可治，故不立方。　　头面呼为元首尊，咽喉紧隘譬关津。若还疮痘多稠密，锁项蒙头事可惊。　　经曰头者精明之府，又言养气者病在头，可见头为诸阳之会，发生之本也。五脏精华，皆会见于面，是头面者为元会之首，至尊贵而不可犯也。咽者水谷之道路也，主内而不出；喉者呼吸之所关也，主出而不内。人非此则水谷呼吸废而死矣，故在人身，譬之关津隘口焉。痘疹之出，须头面颈项稀少。如头面多者谓之蒙头，颈项多者谓之锁项。蒙头则视听俱废，锁项则外者不入内者不出，死之候也。<br />
　　　　　稀密<br />
<br />
　　头面胸前总要稀，四肢多也不须疑。遍身碎密堪惆怅，解毒当令发透齐。　　头面者，诸阳之所会也。胸者，诸阳之所受也。陈氏曰：痘疹轻者，作三四次出，头面稀少，胸前无，以阳分不可犯也。若遍身稠密琐碎者，急与解毒，疏通营卫，使气得其均，血得其活，齐齐起发，无干枯黑陷之变，可与疏毒快斑汤主之。　　痘疮磊落最为奇，只怕相粘成聚堆。蚕壳蛇皮生不久，蚤斑蚊迹鬼相随。　　凡痘疮初出，视其相去远近多少何如：相去三五寸一粒者必轻而稀，相去一二寸者颇密。如三两成丛而出者，必密而重，其后多变痒塌也。如蚕壳蛇皮者，气至而血不随也，当用行气补血之药，归芎均气饮主之。如蚤之斑、蚊之迹者，血至而气不至也，当用凉血补血之药，参芪和血饮主之。服后气血相随者吉，疮如旧者凶。<br />
　　　　　虚实<br />
<br />
　　一出形来色艳娇，疮空皮嫩不坚牢。溶溶破损生难久，个个成脓死可逃。　　痘疮出形如平日皮肉正色者吉；若疮色常带艳而赤，其后多痒塌而不可救也。但见带艳者，即防后日痒塌之变，早用疏风固表，消毒之药，使血气充实，邪火渐退，正气不亏，光壮干收，如期不乱可也。治法用固阳散火汤为主。　　最怕头焦形焠焠，又嫌皮嫩水溶溶。头焦变黑疮归肾，皮嫩逡巡痒塌攻。　　痘疮先出最可喜者，明润而鲜也。若疮头带黑，此毒在血分，治法以凉血解毒为要。<br />
　　　　　咽喉<br />
<br />
　　痘疮初要解咽喉，喉痹咽疮毒火烧。只恐一朝封管钥，错喉嗄哑却徒劳。　　凡痘疹有咽喉疮痛者，如烟囱之状，火焚于下，其焰上熏而痛，急用鼠粘子汤解其毒；痛甚者，用一圣散吐之。若不早治，以致咽疮溃烂，喉门肿塞，水入则呛，食入则错，咽哑失声，则难治矣。<br />
　　　　　痘疮入眼<br />
<br />
　　若怕痘斑入眼中，膏煎黄蘗妙无穷。但观眼肉多红肿，急泻心肝免毒攻。　　痘疮之毒，为害者咽喉最甚，眼次之，所以古人用黄蘗膏为护眼法，其虑深矣。但两眼红脉萦缠，或眼闭不开，以致多生翳泪，急泻心肝之火，庶免他日丧明之患。<br />
　　　　　痘兼斑疹<br />
<br />
　　痘疮只出一般奇，夹疹夹斑总不宜。解毒化斑除火炽，若还不减势倾危。　　钱氏曰：痘疮只出一般者善，其间碎密若疥子者，此夹疹也；皮肉先红成块者，此夹斑也。皆毒火熏灼于中，故斑疹夹出于外也。宜急解毒，使斑疹消散，荆防解毒汤主之。服后不退者凶。<br />

                    <br>
                        　　　　　身痒<br />
<br />
　　痘标才见二三点，爬掐浑身痒不禁。此是火邪留腠理，便须发散泻肝心。　　凡痘初出之时，遍身作痒，爬掐不宁，此是邪火停于肌肤皮肉之间，不能即出，故作痒也。与伤寒汗不出而身痒者同。况诸疮痒痛属心火，又肝主风，抓痒不宁者，风使之也；肝属筋而运乎爪，经曰在变动为握，可见疮痒而爬者，心肝二脏之证，治宜泻心肝之火邪，其痒自止，风火并治汤主之。<br />
　　　　　口臭<br />
<br />
　　口中出气多腥臭，肝脏火邪焦烂朽。清金泻火急治之，七日以后应难救。　　凡痘初出，口中腥臭，勃出冲人者，肺中火邪煎熬溃烂故也，急以泻火清金之药治之。若淹延不治，至七日以后必死。经曰：肺绝者七日死。此证多或失声而喘，或干呕，皆其候也，清金泻火汤为主。<br />
　　　　　起发<br />
<br />
　　五六日间起发时，俗人计日强猜疑。不知毒气分深浅，妄执方书只补脾。　　俗云：三日发热，三日出形，三日起发，此俗论也。盖毒有浅深，气有厚薄，出之先后，状亦因之。大抵不出五六日间，被毒浅而气厚者，起发常易，被毒深而气薄者，缠绵延捱至六七日始壮者有之，未可以常期论也。俗医见其起发之迟，不论毒之浅深，气之厚薄，概谓中气不足，妄用补脾之药。殊不知曾吐泻而不能食者，补脾以助长可也；若未经吐泻，能食而六腑坚实，复用补脾之药，不免党邪为虐，非徒无益而又害之。　　起发如期贵适中，太过不及总成凶。先期毒盛充肤腠，过此疮成腹内痈。　　凡痘疮起发，只在六七日间，谓之中。自发热算起，正当在六七日也。如未及期而先起发，此毒火太甚，营卫气虚，直犯清道而出，谓之邪气太过，法当固表解毒，以防痒塌之患，黄芪芍药汤主之。如过六七日，又不起发者，此脏腑虚弱，毒留于中，壅塞不出，谓之正气不及也，法当托里解毒，以防倒塌干中之变，内托护心散主之。<br />
　　　　　出形紫黑<br />
<br />
　　出形已定视根窝，红活光肥气自和。若是青干多紫黑，急宜解毒莫蹉跎！　　痘疮出见已尽，当起发时谨视根窝，以决轻重。如形充肥色红活者，气血和畅，毒气发越，大吉之兆也，不须服药。若见形扁而塌，色枯而黑者，此气血虚乏，毒气壅遏，不能起发，急用解毒托里之药，如十宣内托散之类。<br />
　　　　　稠密<br />
<br />
　　大抵痘疮只要稀，如期平顺不须疑。若还稠密休轻易，解毒时时免险危。　　凡痘稀者毒浅，不须服药。若见稠密，其毒必甚，切防血气不足，起发不透，渐生变异。当服解毒托里散，令其易壮易靥可也。如服此药，红活光壮者，毒不能留，血气内实，此为可佳。若服后病势连延者，邪气盛，正气衰，不能成就，宜屡服之。如服此药，当起不起，必致变证，不可治也。<br />
　　　　　嚣薄破损<br />
<br />
　　郛郭充肥实且坚，色多苍蜡或红鲜。若逢破损多嚣薄，纵有良方命不痊。　　郛郭充肥，皮里坚实，以指捺之，坚实不破；又有苍蜡色或红活者，皆顺候也，不喜干燥淫湿。若疮红鲜及干燥而不充肥者，此火盛而血不足也，宜退火凉血轻清之剂，四物快斑汤主之。如疮光润而带淫湿者，此湿盛而气不足，宜泻湿补气兼风药而治之，盖风能胜湿也，四君子快斑汤主之。如红活充肥，以手捺之，随捺即破，此乃皮嫩易破，后多痒塌而死，宜大补养命汤。如但起发而浮囊空壳，如麸皮中无水色者，此血气俱虚，用大补快斑汤主之。其疮转润泽而中含水者可治；无水者必增痒搔烦躁，啼哭而死。<br />
　　　　　观形色<br />
<br />
　　痘疮将起辨形色，虚实寒热分气血。莫教差错半分毫，仔细参详用补泄。　　凡痘疮起发，常须视其形色，以定吉凶轻重。如根窠红润而顶肥者，吉；根窠红，顶灰白者次之。根窠赤而顶红带艳色者，此火胜也，用解标泻火汤主之，退者生，不退者死。如纯灰白色者，此虚寒也；如纯紫赤色而齐涌者，此实热也。虚则补之，实则泻之，以平为期。服药疮色不回者，十死一生。<br />
　　　　　中枯黑子<br />
<br />
　　四围起后陷居中，中气亏虚尚未通。若是中亏成黑子，又名疔毒急须攻。　　痘疮起发，其名不一：有紧小而充实者，俗呼珍珠痘是也，则易壮易靥；有高大而饱满者，俗呼大痘是也，则蚤壮迟靥；有四围起而中落者，俗呼为茱萸痘是也，此则有凶有吉，有轻有重。密者盖由中气不足也，所以时日未到，但四围起发而中心尚是好肉，未得起发，再时日既至，自然充壮而成血浆，轻稀者不须治之，重密者解毒化斑汤。若先有水而忽干枯黑陷者，此名恶候也，不可与中气不足者例论。<br />
　　　　　四围干枯<br />
<br />
　　中心起发四围干，不久焦枯变一般。毒火熏蒸津液竭，开关启钥治应难。　　痘本稀者，自然易壮易靥；痘本密者，常防不透之害。有中心微起，含水色，而四畔却干枯者，此毒火熏蒸津液干枯之兆，急宜治之，如痘疔之法。失此不治，则尽焦枯，复入于里，烦躁叫哭，腹痛喘渴而死。<br />
　　　　　痘疔<br />
<br />
　　痘疔治法古多般，只要开通毒气先。解毒透肌须发散，胭脂四圣保平安。　　大抵痘疹初出一点血，为正气被毒气冲击腠理而出现也。其后毒与血并，血化为水，水化为脓，脓成而毒解矣。故毒火太甚，煎熬阴血，其血干枯而变黑色，不得化水，反塞其毒之路，以致毒气陷伏而不得出，此名倒陷是也。其人烦躁喘渴，多不可治。故古方外用针刺破而吮去其血，或因疔碎之者，无非欲其开关启钥而后毒气得出也，然不如四圣散有效。内服山甲烧人牙者，亦解毒发表之意，又非托里快斑之法，然不如加味四圣快斑散用之多效。钱氏用牛李膏，必其人大小便闭结，烦热作渴，故宜服之。若大小便自调，身无大热者，则不可用。故用牛李膏、百祥丸，以宣风快斑汤代之。若或泄泻其疮由灰白而变黑陷者，此名倒伏倒靥也，以木香快斑散治之。中病即止，不可多服；若多服，反增热证。<br />
　　　　　黑陷<br />
<br />
　　黑陷疮中最所嫌，此名恶候古今传。莫教见出浑身上，纵有灵丹治亦难。　　凡黑陷亦有可治者。如用前药，其疮红活，依期先壮者，吉；若服药后而疮如故者，不治。但疮本稀或疮稠密，其中起发者多，略有数个黑陷者，可治；稠密如缝，又不起发，或灰白，或紫色，或青干又加黑陷，此等治之，则无功矣。大抵痘疹之出，红鲜者吉，黑干者凶，其变黑归肾之说乎？<br />
　　　　　紫红灰白二证<br />
<br />
　　灰白迟延顶又平，紫红掀肿候须明。只将气血分虚实，莫学庸医执一评！　　凡痘喜红活充实。不红活充实者虚也，红肿太过者实也。假如灰白色当起不起，其顶平陷者，此气虚也，必问其人初起证候，若初起时吐泻不能饮食，其后泻止而疮灰白项平者，此正气虚弱，用十全快斑汤；其泻不止者，用异功快斑汤、豆蔻丸，甚者用附子理中汤；若未吐泻，其人素怯，元气不足，用补元快斑汤；或误服解毒凉药及冷水者，用调中快斑汤。若灰白色又加痒搔，项平陷，腹作胀者，此不治之证也。假如红紫掀肿，此血热也，用凉血快斑汤。或其人素实，初起时误服热药，以致此证者，用三黄解毒汤。紫赤变黑，并喘渴不宁者，此亦不可治也。庸医不知气血虚实之分，喜温补者，不问内实，概用木香异功散；喜解毒，不问中虚，俱用芩连栀蘗。以致实实虚虚，执着一偏，误人多矣！<br />
　　　　　饧[饧　原作「锡」，误。据文义改。]饼<br />
　　初发犹如饧[饧　原作「锡」，误。据文义改。]面形，皮肤浮肿势狰狞。其人能食方无虑，不食昏迷鬼伴行。　　凡痘稠密，要依次起发，红活尖长者，吉。如一齐起发，遍身白色，如饧[饧　原作「锡」，误。据文义改。]饼形，头面浮肿者，此恶候也。但看其人饮食何如？若其人能食，大便坚，小便清，无他证者，往往捱至日久，浑身皮脱而愈。若不能食，又加吐泻热渴搔痒者，此必死之证也。能食者，宜清导解毒之药，用助脾快斑汤，频频与之，不可过多也。<br />
　　　　　口唇疮色焦黄<br />
<br />
　　起发初时未试浆，口唇疮色早焦黄。如斯恶候无人识，谩自多方立纪纲。　　口唇者脾之候也，脾司水谷以养气血，所以痘疮不宜脾胃受病。如初发之时，浆水未试，口唇疮色便带黄浆，此恶候也。时人不知，喜其成浆，便呼为吉，延至五六日间，其疮先靥，唇皮剥破，一层又一层，加病而死矣。<br />
　　　　　疮头带白浆<br />
<br />
　　起发疮头带白浆，不拘何处总为殃。谩劳妙手调汤药，七日之中见不祥。　　凡痘由红点而水疱，由水疱而脓疱，由脓疱而结痂，有自然之次第。若初起发疮，头带白浆者，此疫疠也，不问何处，但有此证，便不可治，主七日内而死。<br />
　　　　　牵连相串<br />
<br />
　　发时磊落最堪夸，相串牵连事可嗟。若是四围添小粟，定然搔痒证来加。　　凡痘疮起发，颗粒分明，尖圆磊落者吉；如彼此相串，牵连一片者重。仍要看虚实，用解毒化斑之药，如前所论，分气血而治之。若本痘起发而根窝四畔又旋出小痘，与本痘成丛，不待浆来，加搔痒而死。<br />
　　　　　手足发不透<br />
<br />
　　起发时常看手足，发而不透多反复。此缘脾胃弱中来，发散补脾兼解毒。　　但痘起发之时，常要看其手足发达如何？手足循序起发，此毒得发越，脾胃素强，不必忧虑。若遍身俱起，手足起不透，此脾胃弱也。盖脾胃主灌溉四肢，脾胃虚，不能行其津液，所以手足起发不齐，用补脾快斑汤治之。若手足之疮，见而复隐，起而复塌者，必死之候，此根本已废，枝叶未枯之象也。<br />
　　　　　护持<br />
<br />
　　变轻变重在斯时，调养看承勿纵弛。祸发卒然难救疗，噬脐束手悔应迟！　　痘疮始终有轻变重者，犯禁戒，误医药，受风寒也。有重变轻者，守禁戒，择医药，适寒温也。然轻重吉凶之变，又存乎起发之时，所以调护不可纵弛也。凡痘疮起发，或遇迅雷卒风暴雨之变，即当密帷幄，谨饬房户，以防客气之侵。如有失于调护，为寒凉所郁，不能起发者，用正气快斑汤治之。遇久雨而不能起发者，用平胃快斑汤治之。凡遇天时煊热，俗人不知，谓痘欲温，盖覆太厚，以致毒火郁遏而不得发越者，此壮火食气反虚其气也，用白虎快斑汤主之。凡痘起发，误食生冷，以致脾虚而不能发透者，用理中快斑汤治之。凡痘起发，内伤饮食，腹中饱闷或痛，以致中气郁遏而不能发透者，用宽中快斑汤治之。凡痘起发，误服汤丸，偏寒偏热，以致不透者，必详问其所服之药，若误服寒凉者，用调中快斑汤治之；误服热燥者，用三黄解毒汤治之。<br />
　　　　　泄泻<br />
<br />
　　痘疹常宜大便坚，清长小便主无艰。若逢泄泻无休歇，寒热须教仔细看。　　痘自起发之后，大便要坚，虽三四日不大便亦无妨。惟小便常欲流利，若见赤少，用四苓新加汤。如有忽然泄泻者，要分寒热治之。又视其所泄之物何如？其焦黄酸臭者，此内热或伤食也，用胃苓和中饮；若所出之物，清白澄冷者，此里寒也，用附子理中汤；久泄不止，以理中汤吞豆蔻丸，甚效。　　其人能食素脾强，大便虽无也不妨。但用补中兼消导，二陈君子是奇方。　　如其人能食，虽有泄泻，不能为害。但以补中之药，用六君子汤主之。<br />
　　　　　头肿<br />
<br />
　　起发疮头预肿时，大头时气亦兼医。疮头磊落色宜润，反此须妨命必危。　　凡痘疮起发，有头面以渐而肿者，此毒气发越，聚于三阳，欲作脓血，故头面皮肉掀肿也。此虽正病，亦当解毒护咽，与咽喉兼治之，用大化毒汤。有头面不肿者，此疮本稀疏磊落，毒根必轻浅，虽作脓血，却不相粘，故不肿痛，不必治之。若痘稠密，应肿不肿者，此毒积于内，不能发透，急服托里快斑汤，疮起者吉，不起者凶。至于肿时，又要观其气色，疮本磊落，皮色活者吉；疮本稠密，皮色黄黑暗灰色者，多不可治。亦有疮将起发，便先头面肿者，此天行疫疠，俗呼为大头瘟也，急宜解毒，用救苦散治之，效者吉；不效则易肿易消，渐变搔痒，饮食错喉，声哑倒陷，百无一生。<br />
　　　　　目闭<br />
<br />
　　头面肿胖双目闭，毒气壅塞在经隧。此为恶候谨堤防，肿退目开事不济。　　痘疮起发时头面肿，有目闭者，有目不闭者，亦观其疮疏密，与毒气轻重：若疮疏毒轻者，目自不闭；疮密毒甚者，其目应闭而不闭者凶。但遇目闭之证，必待收较而后渐开者吉；未收渐生搔痒，肿消目开者凶。<br />
　　　　　痛痒<br />
<br />
　　痘疮痛痒作何评？痒虚痛实自分明。都来痛者终为吉，诸痒元来不吉云。　　大凡诸痛为实，诸痒为虚。谓之实者，邪气实也；谓之虚者，正气虚也。盖痘疮终始气以载之，血以养之，气血充盛，则禁固绷束，其毒不得横行，所以紧实而为痛也。痛者是美事，不须服药。苟欲治之，用凉血芍药汤。气血若虚，则邪气横行，泛溢皮内，燎灼侵螫而痒也。盖痘疮回头作痒者，容或有之，此否极泰来之象也。若发热及养浆之时而作痒者，此危证也。治法内用托里解毒之药，外用熏浴之法，令其不致痒塌破陷可也。仍要分虚实而治：若能食大便闭结者，此邪气内实，正气外虚也，用加味四圣解毒汤主之，外用熏浴之法；如泄泻者，正气内虚，邪气外实也，用调元托里汤主之，外用熏浴之法。如用上二法而痒即止者吉，不止者凶，反甚者不治。<br />
　　　　　热渴<br />
<br />
　　起发之时热渴加，火邪内迫事堪嗟。急宜解毒生津液，休得俄延恨落花。　　凡痘起发时身热者，勿除其热，盖不热则痘不起发。如热太甚过常，唇焦舌燥，小便短小，此则可治，用导赤解毒汤，热平即止，勿过其剂可也。凡痘疮作渴，此是常事，盖由胃中津液不能滋养本源，内则炽于毒火，外则灌润疮本，故作渴也。凡渴之时，不可与以西瓜红柿及蜜水梨菱之类。又或有饮冷水椒姜汤而安者，此侥幸，不可为常。但渴太甚者，看其虚实而治：如大便坚实而作渴者，此内实作热也，用生津地黄汤；如泄泻而作渴者，此内虚作热也，用白朮散。<br />

                    <br>
                        　　　　　失声咬牙寒战<br />
<br />
　　几番起发便无声，咬齿增寒神识昏；干呕错喉痰气急，泻清腹胀总归冥。　　痘疮始终要声音清亮，人事安静，六腑坚实，饮食如常。如起之时，便咽哑失声，咬牙寒战者，烦躁昏迷者，干呕者，呛食错喉者，痰气喘急，泄泻不止，腹胀闷乱者，皆凶证也。人皆知疮已出而声不变者，形病也，疮未出而声变者，气病也，疮出而声不出者，形气俱病也，将欲治之，诚难为力。吾见失声而死者多矣。有咳嗽而失声者，则不在此例。<br />
　　　　　呕哕<br />
<br />
　　病人呕哕势堪惊，莫听寒邪在胃停。妄进汤丸如独圣，内伤脏腑死将临。　　痘疮干呕无物或时哕逆者，此肺腑内伤，冲任之水，上犯清道而出声，为呕哕之声。呕哕者恶声也。经曰：弦败者声必嘶，木陈者叶必落，脏坏者声必哕，此之谓也。若饮食而呕吐者，当分寒热而治：如胃伤冷物，受寒气，此寒呕也，二陈理中汤；如未伤冷物，未受寒气，此热呕也，二陈一连汤、鼠粘子汤主之。要用控涎散与独圣散吹之，殊效。<br />
　　　　　狂躁<br />
<br />
　　遍身稠密发未透，啼哭呻吟更烦躁。狂言妄语见鬼神，脏腑败伤大限到。　　痘疮稀疏磊落者，自然起发光壮；若是稠密者，切防气血亏损。起发不透，即视病之所在，如前法治之：虚则补之，实则泻之，在气治气，在血治血。如药不效，反增沉重，或啼哭不止，日夜呻吟，烦躁闷乱，狂言妄语，如见鬼神，此脏腑败伤，神魂离散，复何为哉！古今图书集成医部全录卷四百六十一<br />
<br />
痘疹门<br />
<br />
　　　　幼科全书【元?朱震亨】<br />
<br />
　　　　　成实<br />
<br />
　　起发已透渐成脓，毒随脓化决无凶。或逢空壳及清水，毒气流连可虑终。　　痘疮起发后血化为水，水化为脓，至此脓已成而肉已化，饮食如常，自无所苦，可以言吉也。若但起发，壳中无水，此气至而血不随；或含水色，平塌不起，此血至而气不随；或窠囊浮肿，含清水而如水泡之状者，此气血俱虚，不能制毒，反为毒迫渐变痒塌也。治此之法，血不足者益其荣，用四物化毒汤；气不足者益其卫，用保元化毒汤；气血俱不足者托其毒，固其荣卫，用十全化毒汤。中病者吉，不效者凶。亦有饮食如常，六腑充实者，其见空壳清水之证，虽能收敛，未免为痈毒也，不可不早待之，治法如上。痘至脓疱，乃收功之时，手足常要和暖，过冷过热者，变也；人事常静，烦躁昏闷者变也；六腑要充实，忽吐利者变也；声要清亮，忽然哑者变也；饮食要渐进，忽不饮食，反作渴者，变也；色要苍蜡饱满，忽灰白平塌者变也；疮要平安，忽痒痛者变也。或触风寒，或犯禁忌，或伤饮食，或误汤丸，审而治之可也。<br />
　　　　　寒热异常<br />
<br />
　　四肢温暖最相宜，寒热乖常势渐危。补泻中间能谨慎，折肱端的是良医。　　痘疹始终手足常要温和，不可太热太寒：太热则火盛，太寒则水甚，偏胜则残矣。假如病人六腑闭结，狂妄烦躁，口干作渴，脉洪数沉紧者，此实也，宜泻之。手足热者，本病也，冷者阳极似阴，谓之阳厥，下之勿疑，用承气化毒汤。如病常吐利，脉微弱沉细者，此虚也，宜补之。手足冷者，本病也，热者阴极似阳，谓之阳脱，用四物化毒汤。<br />
　　　　　战栗咬牙<br />
<br />
　　养浆安静始为奇，战惕鸣牙总可疑。痒痛烦躁双足冷，纵然卢扁也难医。　　痘已成脓，或寒战，或咬牙，单见一证者，或可治之。盖寒战者，痘出太甚，表蒸而振振摇动也，养卫化毒汤主之；咬牙者，心肝火旺，其牙相戛而鸣也，清神化毒汤主之。若寒战咬牙并作者，阳脱神丧，则不可治。疮痛者，脓血绷急而胀痛也，芍药化毒汤主之。瘙痒者，血螫而痒也，外用前熏法可解。若烦者，内热也，导赤化毒汤主之。烦躁不止，反增昏乱闷者死。吐利而手足冷者，用四物化毒汤。<br />
　　　　　吐利<br />
<br />
　　有脓有血毒归疮，只要其人正气强。莫遣中虚兼吐利，功亏一篑费猜详。　　痘疹成脓之时，不宜轻利。如呕而无物，多干呕，为忌证，此冲任之火上冲于胃，直犯清道，故逆出之。吐而有物者，用养胃化毒汤。其泻者，视所出之物色黄而臭者，热也，用香连化毒汤；泻青者寒也，用理中化毒汤。泻久不止，不论寒热，通以前理中豆蔻丸兼而治之。而吐利不止手足冷者，用附子化毒汤或陈氏木香异功散，可选而用。但其药性猛峻，不可不慎。或有无时溏泄，手足和暖，饮食如常，治之不止，亦不可言无事也。<br />
　　　　　失声<br />
<br />
　　痘出身中脓血成，咽喉从此渐和平。反加呛水声音哑，咽烂喉穿敢料生？　　初时失于调解咽喉，以致毒火熏蒸，喉舌多疮；又失于解毒，其疮稠密。然外疮未熟，内疮先熟，于养浆之时，则熟又先靥矣。所以咽喉宜渐宽平，饮食无苦，声音清亮为吉。当此之时，饮水则呛，食谷则哕，甚者失声，此痘疮糜烂，舌上成坑，咽喉腐坏，肺管壅塞，呼吸俱废，饮食俱绝，必死之证也。亦有先本无疮，而因食辛热之物，或服辛热之药，变成此证者，可急用甘桔化毒汤。病退者吉，不退者凶。或有喉中无疮而暴哑者，此少阴之脉不荣于血也，用养心化毒汤。中病者吉，不中者勿治。<br />
　　　　　灰白色<br />
<br />
　　陷起平尖脚润红，窠囊饱满尽成脓。自然血气都如旧，略有差池便是凶。　　养浆之时，则平日中陷者尽起，顶平者尽尖，自然根脚红活。若色灰白者，虽脓之正色，亦由气血不足，用大补化毒汤。或因泄泻而致者，用固本化毒汤。若气有腥臭者，此有湿热，当解其标，用解肌化毒汤，更敷益元散，令疮不致溃烂可也。<br />
　　　　　搔痒<br />
<br />
　　每怕成浆搔痒攻，用心调护极疲癃。不分干湿皆凶兆，只要疮中有血脓。　　疮灌浆成功，切妨搔痒抓破，以泄其气。俗言抓破出血者吉；不出者凶。殊不知起发之时，其疮未熟而内裹血，故抓破则血出；养浆之时，其疮已熟，而内是脓，故抓破则无血。何以辨吉凶？大抵不宜作痒；如作痒而病人精爽，自知其误抓，或自言其痒而欲人之拊之者吉；作痒而闷乱烦躁，语之不听，禁之不止，摇头纽颈，手舞足乱者凶。其精爽而搔痒者，视其形体壮实，曾无吐泻者，用四圣化毒汤。元气素怯而又加吐泻者，用参归化毒汤。已上俱要用熏法。更看其抓破者，若复灌浆成疮则吉；破而不溢，皮肉焦黑，俱不可治。<br />
　　　　　死证<br />
<br />
　　眉心鼻准耳轮边，唇口诸疮要活鲜。但有焦枯并黑靥，慢求医卜早寻棺。　　凡痘欲成脓时，眉心、鼻准、耳轮、唇口及两颊，若见焦枯黑靥者，此名倒陷，决主凶，决不可治。痘至养浆之时，便成浆，如当养浆，反不见浆，依旧平塌，与未发时相似，或止起发，内却无水，干枯虚空，此名倒伏。谓之倒者，脓根在脾也；谓之伏者，毒伏不出也；谓之陷者，毒出而复入也。于此时候，人事清爽，饮食如常者，别而治之。小便少，大便闭，壮热烦渴者，宜下之，用承气化毒汤。吐利频数，六脉微弱者，宜温之，用回阳化毒汤。若人事昏闷，寒战咬牙，足冷腹胀，气满喘促者，此必死之证也。　　额上浑如滚水浇，溶溶破烂不坚牢。渐延两颊皆亏损，泄尽元阳命莫逃。　　痘疮起发养脓，额上如滚水浇之状，皮溶易破，不成颗粒，大片溃烂，此卫气不生，毒火熏灼，渐延两颊破损，水去皮干，似靥非靥，则阳脱阴留，复增躁哭，此亦必死之证也。　　痘疮有孔流脓水，结聚成堆鸡屎形。此证未闻人救得，不须医治费辛勤。　　痘疮要皮厚包裹完全。若疮头有孔，脓水漏出，干聚干结，其色灰白，如天泡疮及癞头疮之形者，或清水自破，水尽而干黑者，此皆疠气传染相似，俗云漏疮，未有能治者矣。凡疮稠密，臂髀腰股之间，其处久着床席，辗转揩摩，若非坚牢厚实，未有不破者。但破损之处，定须灌烂，急难成痂。苟破成片，其色焦干，黧黑，如火烧汤浇之状者，必死。凡手足破烂成片，不灌者，亦难治。<br />
　　　　　避忌<br />
<br />
　　略见浆脓谨护持，莫教人物往来驰。邪风秽气相侵触，变化无常悔却迟。　　痘疮起发之后，渐渐养浆，即须谨防门户，禁止人物，内者休出，外者休入，恐防厌秽触犯其疮，轻者作痒作痛而变为重，重者作痒抓破烦闷而死。故房中内外，常要烧苍朮、大黄，以避不正之气。今人出入用稻草烧灰亦可。切不可烧诸香，香能助火透入关节，所以忌之。凡诸厌秽，房事最毒，酒次之，五辛又次之。死尸之气，烈于粪秽；狐臭之气，甚于犬羊；烈风暴雨，亦能为害；饮食之间，偏寒偏热者，不可恣口也。故遇天时大热则薄其衣，令常清凉；大寒则厚其盖，令常温暖。皆调治切要之法，不可不知。世俗喜用僧道于家诵经噀酒，喷水解厌，以密咒灵章却不祥，用之虽无忌，但僧道恐有不洁而反为害。若解厌之时，慎毋以法水与病者饮之，尤害之甚者也。凡被经水房事及生产之污所犯者，以大枣烧烟解之；被酒厌者，以菊根、茵陈槁烧烟解之；被五辛厌者，以生姜烧烟解之；被死尸及疫疠之气所犯者，以苍朮、大黄烧烟解之；被狐臭犬羊所犯者，以枫裘子烧烟解之；遇风雨日久，以苍朮、枫裘子烧烟解之。<br />
　　　　　讝语<br />
<br />
　　脓血淋漓心脏虚，含空神乱被邪如。睡言妄语难苏醒，养血安神病自除。　　痘疮稠密者，成浆之时，或有昏昏而睡，呼之而醒，或有喃喃而语，如被邪之状，时人不知，多生惊恐。殊不知此因脓血去多，心中空虚，神无所依而致。法当养血安神，其病自愈，宁神化毒汤及安神丸。服药不醒，反昏乱者必死。<br />
　　　　　腹痛<br />
<br />
　　疮成腹痛是何因？便闭肠中燥粪侵。转下顿教人爽快，若曾受冷却宜温。　　痘出之初腹痛者，方可言毒气；疮成为脓而腹痛者，非毒也。若一向未大便，此燥粪在里，用大黄化毒汤。不可泥首尾不可汗下之说，坐以待之，反生他变。若误食生冷，或饮冷水而痛者，可温之，用温中化毒汤，中病即止。<br />
　　　　　腹胀<br />
<br />
　　疮毒无邪脓血成，忽然腹胀喘难平。多因谷食伤脾胃，消导宽中病自宁。　　痘疮顺证，表里无邪，脓血已就。忽然腹胀喘促，痘疮色变，又加烦躁者，此必伤食而得也。何以知之？疮正故也。轻者消导之，用助脾化毒汤；甚者用不二丸，以所伤之物为引送下，再服补中化毒汤。<br />
　　　　　收靥<br />
<br />
　　收靥难拘日数论，但凭稀密实虚分。缓收循序多平稳，大意须防余毒侵。　　收靥不可拘日数。大抵痘稀元气实者，易出易收；若痘密元气虚者，难出难收。只要循序缓收，饮食如常，更无他证者，吉；如收太急，乃毒火煎熬，熏灼血枯，非正收也，必生痈毒发怪证，甚则夭亡，不甚则残形损目，慎之哉！<br />
　　　　　毒气内攻<br />
<br />
　　人中上下别阴阳，收靥先从此处良。若是足颠先靥黑，多凶少吉早堤防。　　人中者任督二脉交会之处也，痘疮出壮收靥，俱要在此部位先见者，谓之阴阳和畅。若于额头手足心先收者，此邪气攻内，脏腑先坏，不可救也。<br />
　　　　　臭烂<br />
<br />
　　收靥元来要整齐，臭腥溃烂更跷欹。中间顺逆须详审，不可逡巡当局迷。　　收靥贵于整齐干圆如螺靥者上也；顶破脓出聚如鸡粪者次也；破损血痂者下也。凡遇此等收靥，便须询察曾犯何逆？如血气未实，曾误投补药者，此邪气因补，反蚀正气，如火灼烂，宜用天水散以解其标，则邪火退而收靥齐矣。如曾多饮冷水，湿浸脾胃，以致收靥不齐者，宜用除湿汤，内渗其湿，外燥其表，令好收靥也。若颈面溃烂，其气腥臭，及遍身手足和皮脱者，宜分顺逆：其脓成毒化，饮食如常，更无他苦者顺也；脓水未成，是名倒靥，逆也，逆则生变。<br />
　　　　　倒靥翻生<br />
<br />
　　但逢倒靥捆猜详，复肿翻生却不妨。头面肿消空不补，毒根深入剥肤床。　　凡痘出时一点血化为水，水化为脓，脓成结痂，封藏敛束，浑如螺靥，此毒从外解正也。若脓成之后不结痂，反成腐烂，和皮脱去者，此倒靥也。痘疮倒靥，皆缘中气不足，急用补中托里之法。其头面疮已破者，后复加肿灌，手足遍身，原无痘处，又复出一层，谓之补空，俗呼翻生痘是也。此正气不亏，邪气不留而复出外，虽绵延日久，不为大害；若服补中托里之药后，头面手足不复肿，灌不补空，此毒气深入于里，所谓剥床以肤，切近灾者矣，安可救哉！<br />
　　　　　死证<br />
<br />
　　头面深如堆粪形，鼻端黄黑势狰狞。唇皮塌破多艰苦，呛水之时又失音。　　满面臭烂不成形，寒战咬牙更失音。饮食能多幸无事，食艰呛水命应终。　　靥时泄痢忽频频，逆顺中间仔细评。脓血痂皮为顺候，不分水谷逆堪云。　　凡痘疮收靥之时，忽然泄泻者，看其所出之物何如：如脓血痂皮者，此倒靥之证，凡脾强肾弱为顺，利尽脓血则愈，不可强施治法。如利下水谷不化者，此肾强脾弱，急用陈氏木香散、豆蔻丸，利止则吉，不止则凶。<br />
　　　　　溃烂<br />
<br />
　　过期不靥病迟迟，臭烂浑身靥不齐。粘席粘衣多苦楚，白龙败草任扶持。　　凡痘疮之没过期不靥，浑身溃烂，以致粘席粘衣，治法用白龙败草散，粘衬铺敷最佳。<br />
　　　　　难靥<br />
<br />
　　当靥不靥候难谙，治法分来有几般。纵意违师徒自毙，临危方悔噬脐难。　　凡痘当靥不靥，须要详审：如冬寒之时，盖覆稍薄，被寒气所遏而不能靥者，用桂枝解毒汤。如夏月之气，盖覆太厚，被热气蒸熏而不能靥者，宜去衣被令清凉，用甘露解毒汤。如不大便，里热太甚，不能靥者，用陈氏木香散；如曾服补药，以致难靥者，此只收浆不齐，俗呼写坐浆游是也，不须医治。如元气素弱，以致难靥者，用参归解毒汤。世人不知此等，关系匪轻，视若泛常，不早治而徒毙，悔何及哉！<br />

                    <br>
                        　　　　　犯禁<br />
<br />
　　脓水将干易靥时，纷纷庸俗欠扶持。不知禁忌多翻变，却似为山一篑亏。　　世俗于痘疮结靥之时，即杀鸡食之，或用姜椒之类，谓其和暖，使疮易收。殊不知鸡能动风，辛能助火，脾胃素强者幸免，如脾胃虚者反助火邪，以致发痈伤眼，口舌生疮，驯致坏证者多矣，可不慎邪！又或妄称痘要温暖，不宜寒凉，于亢热之时盖覆重绵，以致当靥不靥，变生他证，虽有善者，无如之何矣！<br />
　　　　　发热<br />
<br />
　　头面浑身凉且和，靥时发热事如何？微微作热干脓水，太甚焦烦病转多。　　痘疮始末要有微热，不可尽去；若至收靥之时，反增大热发渴烦躁者，此毒火在内，更防陷伏，治法急用葛根解毒汤。<br />
　　　　　顽疮<br />
<br />
　　先前破损灌成疮，到得收时不敛浆。此等顽疮须急治，淋漓脓血久难当。　　凡痘疮犯着皮嫩易破者，本不治之证。如破损之时重复肿灌者，此正气尚强，毒不能入而发于外。至于收靥之时，亦当依期干较。设不靥者，此正气被邪气剥削，虽能逐邪于外，不能逼邪成痂也，急用大补汤治之，不可因循生戾！　　数个顽疮不肯收，爬时鲜血却长流。如逢此证休轻视，日久须教一命休！　　其痘疮破损，灌脓作痛，不能干结者，一名疳蚀疮，但犯着即出血不止，又名阳疮出血，极难治之证也。内服大补汤，外用绵茧散敷之，逡巡不治，以致溃筋伤骨，穿膜破空，夭命者多矣！　　满面疮灌血脓多，败面伤形怎奈何？却在良医施妙手，调和中外救沉疴。　　如痘疮尽破，又复肿灌脓血浸淫者，切防坏眼崩鼻堕唇败面也，宜服升麻解毒汤，庶免伤残之患。　　痘疮抓破状多般，出血干枯或作坑。搔痒焦疼浑小事，穿皮溃烂致伤残。　　痘疮抓破者，证非一般。有破而血出者，此阳疮出血也，宜用当归凉血汤；有破而血水俱干枯者，此陷伏也，要疮更灌，肉更肿者为妙，内服托里回生散；有破而成坑者，此内陷也，急用白袱散敷罨其疮，内服托里回生散。如此三者，不知施治，微则成疮，淹延岁月，不能痊可；甚则溃筋穿膜，残人性命，医者其详慎之。<br />
　　　　　战栗<br />
<br />
　　收靥依期要看痂，或时战栗或言邪。三元正气将回复，不必良医病自瘥。　　常见收靥之时，痂面员净，或时战栗者，或时言语妄诞者，此皆正气将复，不能自持之兆，不必惊疑，须臾自定。<br />
　　　　　落痂<br />
<br />
　　痂皮应脱都不脱，此际谁知复有忧。固表调元汤可服，免教日久病难收。　　疮若收靥，痂壳自脱，或粘着皮肉，不肯脱落者，此表虚也，尤当禁忌，不可以其易而忽之，治法服调元固本汤。　　收靥之时不落痂，昏昏喜睡事堪嗟。只缘脾胃多虚弱，调治专宜戊己家。　　设若痂皮不落，更加昏睡者，此脾胃气虚故也，盖脾虚多睡，治法用调元清气汤。　　落痂之后察疮形，平整红鲜日渐宁。若是凸凹并点黑，急宜敷治免忧惊。　　其疮落痂之后，根瘢平正红活者吉；若瘢血或凸起，或凹陷，其色或白或黑，此吉凶未可知也，用灭瘢散敷之。如瘢色鲜者吉，否则凶。　　靥脱精神已自由，缘何头足更迟留。阴阳总犯如鳏寡，安得同时取次收！　　凡痘阳生者以阴成之，阴生者以阳成之。经云：孤阳不生，孤阴不成。《玉函经》云：孤阳寡阴即不中，譬取鳏夫及寡妇。其痘疮收靥，自人中平分上下，发际以上阳之阳也，足膝以下阴之阴也，阳谓之孤阳，阴谓之寡阴，所以疮之收靥，到此二处，每每迟留，不便干较也，不可服药。<br />
　　　　　余毒<br />
<br />
　　痘后缘何发痘痈？只因平塌少成脓。毒邪蕴聚难消散，透节寻关出空中。　　痈毒者，盖痘出之时，一点血须臾化成水，水化成脓，脓成而毒解矣。若痘出形之后，应起发而不起发，应作脓而不作脓，一片空壳，状如蛇皮，或平塌破损，却无脓水，此本死证，以脾胃素强，尚能饮食，亦可廷至收较，只是毒邪蓄于中不能发泄，以寻出路，故于关节之处透出而为痈毒也。但发一二处者可治，若流注于足，灌肿不愈者，绵延日久而死。　　痈毒先要分经络，解毒调元兼里托。决脓去毒急施功，莫待残形变为恶！　　凡痈毒之后，先看在何经络，分气血多少而治；次看人之虚实，以解毒托里为先，不可妄施苦寒敷贴之药，反使毒不得出，内溃筋骨。如肿未成脓，以必胜膏贴之；已成脓者，以针决去其脓，用生肌散敷之。肿疡者，用一十六味流气饮、连翘解毒汤治之；溃疡者，只以十全大补汤治之。凡见疮痈，即依上法治之，不可因循以成大患；微则伤残肢体，必为废人；甚则脱腕腐筋，以殒性命。　　痘后缘何发大丹？只因毒火郁成斑。看他所发归何部，若归心肾治应难。　　痘后发丹瘤者，只因毒火太甚，不能发泄，郁于肌肉之间，故发而为丹。从头上起者至心即死；从脚下起者，至肾即死。治法内服元参化毒汤，外用蜞针断之。　　痘后缘何瘾疹成？只因毒火未全形。若教发尽无停滞，免得重重怪证生。　　瘾者，皮肤间隐隐起成疙瘩也。疹者，皮间点点如蚊蚤所咬之状。痘后发瘾疹者，由毒气发泄未尽，藏于皮肤之间，或因搔痒爬而成者，或因受风火相搏而成者，此是吉兆，正宜发泄，无使停留，以变他疾。如发太甚不已者，内服防风败毒散，外用蚬子水洗之；如无，以天花水沸拭之。　　痘后缘何成血风？妄加挦掐遍身脓。苦参丸与花蛇酒，不至弥漫可免凶。　　凡痘收靥之后，切忌以手挦掐；如犯此忌者，必成血风疮，至逢春时便发遍身脓疱，俗名痘风疮是也。治法用苦参丸、花蛇酒，更须灸风池、曲池、血海、三里，则永不发矣。　　痘后缘何靥不干？或时出血病难安。只因毒气藏肌肉，坏筋腐骨作夭残。　　凡痘靥之后，内有不着痂者，内蚀肌肉，脓血日久不干，或时作痛，谓之阳疮出血，又谓之疳蚀疮，坏筋腐骨，乃不治之证也。但当靥不靥，即防此证，内服大补汤，外用绵茧敷之。　　痘后缘何翳膜睛？只因热毒壅肝经。还睛去翳多奇术，点洗常教作废人。　　出痘之时，先用黄蘗膏和胭脂涂眼四围者，正以防斑疮之入眼也。斑疮入眼，不在于初，在于初靥之时，或满面痘疮烂破，重复肿灌者，毒火郁蒸，内攻于眼，故其斑入眼。又或疮出已甚，成就迟缓，医用辛热之药发之，致令斑疮入眼；或又于收较之时，喜啖辛热，谓之干浆，以致二火相扇，令其斑疮入眼。在白珠者久当自去，在黑珠者或掩瞳子者，急用密蒙花散治之，切不可用洗药，反为大害。如瞳仁损破与突出，并下陷，俱不可治。　　痘后缘何目畏明？肝虚又带火邪侵。凉肝养血功无比，解使双眸得见人。　　凡痘靥之后，两目不开，恶见明者，谓之羞明证，向暗处则敢开也。若向暗处亦不开者，此目中有疮，如上法救之。只羞明者，治以凉肝散。　　痘后缘何利血脓？只因倒陷热肠中。利尽血脓应自愈，莫教饶舌枉施功。　　脓血痂皮一路来，待他自止莫疑猜。和中清热施妙着，劫濇轻投病转乖。　　痘靥之后，忽然便下脓血，此由痘疮不能正靥，和皮破烂，倒陷于内，本危证也。其人脾胃素强，毒不能留，却流入大肠，所以脓血从便出也，痢尽脓血自止，最宜详审，不可乱治。若脓血痂皮，一路下者，此非倒靥，里素强不能停留，故脓血痂皮从便中出也。待其自愈后，用清里和中之剂，不可便投豆蔻丸，及诸劫濇之药，使毒不出，流于肠胃之间，必生腹满之病。正犹寇在堂奥之间，欲驱而反闭其门，安得不为祸乎？势甚者，黄连解毒汤主之；脓血尽，用和中汤。　　痘证曾无倒陷形，缘何脓水利频频？只为大肠多火毒，解毒通肠效若神。　　如痘收较之时，一齐结靥干净，并无倒靥，却有便下脓血者，此由平日多食煿炙，素有积热，今因痘后气血一虚，不能胜积，故便脓血，故肠鸣作痛，里急后重；或因痘出之后，饮水太多，停留作泄，热毒乘虚而入，便下脓血，此名肠垢。经云：挟热而利者，肠必垢是也。并宜先与调胃承气汤，次以黄芩汤，切忌劫濇；如久者，香连丸主之。　　痘后缘何泄利多？看他所出物如何。痂皮脓血斯为顺，无分水谷梦南柯。　　痘疮之后，气血两虚，最怕泻利，里气不实，变生诸疾。凡看所下之物，痂皮脓血为顺，少以四君子汤调之；水谷不分为逆，以理中丸四苓汤主之；久不止，用豆蔻丸。　　痘后缘何呕哕频？只因胃家毒气停。错喉呛水宜施治，失声干哕枉劳心。　　胃之上口名曰贲门，纳而不出者也。凡痘疮之后，吐而有声有物者，谓之呕；有物无声者，谓之吐；有声无物者谓之哕；食谷而喷出者谓之错喉；饮水而喷出者，谓之呛水。此由热毒壅于胃之上口，毒火上炎，故令呕吐；喉门闭濇，故令错喉呛水也。惟干哕证，乃胃疮腐烂，不能消谷。故时时张，口似吐不吐，乃恶证也。亦有咽喉作痛，不能纳食而呕吐者，若是失声，则咽喉腐坏，不可治矣。呕吐者，用陈皮竹茹汤；咽痛者，用甘桔汤。　　痘后缘何热不除？或因毒甚或元虚。调元解毒分投用，引日须教保幼躯。　　痘既收靥，则毒解而热当除；若热仍在者，非毒气之余烈，必元气之素虚，惟以脉证辨之：如脉有力而烦热者，此邪实也，用知母解毒汤；如脉微迟无力，又喜睡者，此心气虚也，用黄芪调元汤。　　痘后浑身一向温，忽然发热不堪论。内伤外感分投治，此个真机说与人。　　痘靥后并无余热，忽然发热者，又不可以余毒未解及正气虚同论也。此因外感风寒，其证恶寒，头痛脉浮，用桂枝解肌汤。或因内伤饮食，其证肚腹饱闷，不喜饮食，其脉弦滑，用补中益气汤加消导之法。　　痘后缘何腹里痛？或因伤食不能安。看他虚实行消导，方显良医是折肱。　　痘靥后，忽作腹痛，或呕或利，不思饮食，此伤饮食也，虚则用上补中益气汤；如无吐利，只腹胀而痛烦躁气急者，以脾积丸下之。若未伤饮食，忽然腹满而痛，烦闷不宁者，毒气入里，急以雄黄解毒汤治之。若渐加喘急，手足厥冷者，难治。　　收后缘何食不思？只因伤食少人知。谁知消导为良法，强忍成疳悔是迟。　　如一向能食，至痘收后反不能食，闻食气即呕逆者，此必过食。问其所食何物？甚则以原物为引送下脾积丸，微则以保和汤调之，如久不治，则成疳劳，用集圣丸主之。　　收成缘何寒气攻？只因正气受虚空。战惕畏寒还作热，大补汤丸药有功。　　寒热往来似疟形，不分早晚依期临。只因脾胃多虚弱，补中益气有神灵。　　痘发之后，忽然寒热大作，乍寒而战栗，乍热而躁乱，此皆正气虚也，用补中益气汤。　　收后缘何手足寒？好将元气补虚看。六脉细沉如欲绝，治若乖方自惹愆。　　痘收之后，手足厥冷，六脉沉细者，此因元气素弱，以调元生脉散；不可妄认手足厥冷，遂投木香异功散，以取败亡。　　痘后缘何神识昏？终朝喜睡不惺惺。只因毒解神虚倦，气血和平四体宁。　　痘后缘何不识人？口中妄语似邪侵。只因热伏心包络，治此无差妙入神。　　痘出太甚，至于既收之后，多有昏昏喜睡。俗人不知，见其昏睡，妄生疑怪；医者不察其形与脉，乘人之疑，恐吓取利，其立心之无恒，固不足惜；然而妄投汤药，实实虚虚，误人性命，不遭阴谴亦幸矣哉！其痘后昏昏睡者，设若连日不醒，口中喃喃自语，或有睡而复醒，但精采不与人相当，形如醉人，亦多妄语，此邪热入心，心为君主之宫，不肯受邪，传于包络，治法以导赤散解毒汤主之，或安神丸亦佳。　　痘后缘何又发惊？只因毒火内攻心。清心散火惊宜退，发作无休命必倾。　　痘出发热，心恶热，候多惊搐，此惊证也。若于收靥之后，毒从外解，反又惊搐者，何也？盖由痘发未尽，毒火内蓄，攻于心，故发搐也，用清神散火汤主之。此疾得于痘收之后，气血已衰，治之甚难。只要药值时早，病势易退者可治；连绵不息，则死证也，以脾虚而肝木乘之，动于心火故也。　　痘后缘何手足挛？只因血少受邪干。补血养血神仙诀，不遇知音莫浪言。　　凡痘收后，手足忽然拘挛，不能屈伸运转者，此固血少不能养筋，又或感以风湿之气而然。治之不可轻用发散，恐反耗其血；只补血养血，此秘诀也，用当归桂枝汤。　　痘后缘何咳嗽多？只因毒火肺中魔。清金降火平和气，肩息胸高梦南柯。　　痘疹之后惟肺受伤，至于既收，毒解而肺宁矣。若又欬嗽喘急者，何也？良由毒火流入肺中，肺焦叶举，故令咳嗽喘急也。治宜清会降火，用宁肺汤；久而不已，加龟壳。肩息者不治。　　痘后缘何肿胀生？或风或水食伤成。肿属肺经宜汗解，胀属脾经利解宁。　　凡痘收之后，或面目虚浮，四肢肿满者，此属于肺，因表虚受风湿之气，宜以汗解，用五加皮汤。或腹胀如鼓目泡微肿者，此属于脾，因脾胃素虚，饮水太多，以致水蓄于中，满而不去，又或伤食，脾不能消，湿热内蓄，宜以利解，厚朴汤主之。若虚肿者，不可妄投。又宜莱菔丸主之。　　痘后缘何小便迟？膀胱蓄热少人知。不将导赤为良法，只恐迟延有变时。　　痘收之后，小便不利，此热蓄于膀胱也，治法以导赤散主之。　　痘后缘何大便难？只因肠胃津液干。润肠暗导宜兼用，纵有余邪粪后安。　　收靥后大便鞕结及难者，此由疮出太虚，血枯气不能运，肠胃津液干燥故耳，用润肠汤主之。若因误食热药，及辛燥煎炙，以致阴血受亏，不能滋润六腑而大便难者，用凉血润肠汤主之。　　痘后反渴者，此由痘出太甚，津液枯燥，津液主胃脘，故作渴也。不可纵饮，以法救之，免生水蓄之证，人参生津散主之。　　痘后缘何雨汗淋？只因弱卫热其荣。自汗黄芪汤最胜，盗汗当归药有灵。　　浸浸浑身汗末休，肤濡发润亦堪忧。胃中气弱荣中热，莫待亡阳治不瘳。　　痘疮出后，卫气最不宜伤，故收靥之后，卫弱而汗出也。汗常出者，谓之自汗；睡中汗，寤则干者，谓之盗汗。此由胃弱不能敛束，六腑荣间有热而为汗，此证在内为血，在外为汗。自汗以黄芪汤为主，盗汗以当归汤为主。　　痘后缘何吐衄侵？只因毒甚血狂奔。要他血止宜清血，不止终为薤露人。　　痘收之后，忽然衄血不止者，血出于肺也；吐血不止者，血出于胃也；尿血不止者，血出于小肠也；便血不止者，血出于大肠也。此皆由毒入于里，迫血妄行，急以凉血地黄汤主之；不止者必死之候。　　痘后缘何忽吐蛔？只因内热又伤肌。但闻食臭虫应出，吐呕心烦急早医。　　伤寒吐蛔，则知脏寒；痘疹吐蛔，则知里热。由热气拂郁于里，又不能食，虫无所养，为热所迫，但闻食臭则上涌吐出也。用黄连止蛔汤治之；若不急治，虫无所食，则食脏肛而为狐惑之死证矣。　　痘后缘何发口疮？只因辛热助诸阳。牙龈臭烂防穿颊，唇口生疮怕哑张。　　凡痘疹牙齿生疮，时时出血谓之龈宣，呼吸臭出谓之息露，此走马牙疳也。由热在阳明少阴，宜用蚕蜕散敷之。如唇面浮肿，穿鼻破颊，溃喉腐肉者，不治。又加生疮破烂，上唇有疮，虫食其脏，谓之狐；下唇有疮，虫食其肛，谓之惑。由热在里，虫无所食，不肯吐出，内虫食其脏肛，而证见于唇也。其人好睡，默默不食，其声哑嗄，谓之狐惑证，宜用黄连除(上匿下虫)丸治之。如唇落鼻崩，牙脱失声者，不治。又如舌上生疮，赤者谓之赤口疮，白者谓之白口疮，此皆热在心脾二经，赤疮用阴阳散，白疮用朱矾散，通以洗心散主之，外以珍珠散主之。　　痘后缘何不长肌？只因血气两相亏。平和丸散宜常服，不可偏伤气血机。　　凡人素肥，痘后一日瘦弱，虽能饮食，不作肌肤者，此由气血两虚故也。治之宜兼气血，不可一偏；偏阳则伤血，偏阴则伤气。阳日服参苓白朮丸；阴日服当归益荣丸，此不传之妙。<br />

                    <br>
                        　　　　　痘后多疾<br />
<br />
　　痘后缘何多怪疾，问其元日犯何逆。随其所犯法治之，此是家传真秘的。　　痘后以渐平复者，不须用药。如生诸疾，不由痘中来者，谓之怪异，必先详审服何汤药，啖何饮食，或感冒风寒暑湿，知犯何逆，即以所犯治之。<br />
　　　　　痘后调理<br />
<br />
　　痘后浑身肌肉薄，如蛇蜕皮蝉蜕壳。最宜调养忌冲风，洗拭动劳诸证作。　　痘既收靥，肌肉嫩薄，荣卫不密，只宜随其寒暑，慎其起居，不可冲冒寒暑之气。设遇卒风暴雨，宜谨避之。尤不可洗浴身体，梳头洗面，出外行动，恐生变证也。　　痘后腹中若换肠，生硬辛热莫轻尝。若还贪口浑无忌，犯却中和变内伤。　　又痘收之后，肠胃气伤，凡有饮食，不可太热太寒，尤不可忍饥过饱，恣食甘肥生冷难化之物，使犯肠胃冲和之气，变为内伤，贻患终身者有之，可不慎哉！<br />
　　　　　妇人痘疹<br />
<br />
　　女人痘疹最难医，分明阴质血先亏。出形起发干收日，生怕时逢天癸期。　　经曰：小儿女子，益以滋甚，以女人阴质血常不足也。痘疹始终以气血为主，气以充之，血以濡之，一有不足，则变生焉。所以女人十四以后有出痘者，常恐起发成就之时，天癸一行，内动其血，未免里虚，终成陷伏也。　　发热适逢经水断，神识不清多妄诞。血室空虚热入来，凉血泻肝金不换。冲脉是也，肝主之，肝藏血，冲为血海，行经之后，血室空虚，天行邪热，乘虚入里，肝藏魂，开窍于目，神不清者魂乱也，目妄视者视乱也，讝语者肝移热于心也，用泻肝散主之。　　发热经行非正期，火邪迫血事堪疑。急须解毒兼凉血，莫待中虚却责医！　　若发热之时，经水适来，却非正经之期，此因毒火内甚，扰乱血海，迫血妄行，故月事不以时下也，急以凉血地黄汤加以解毒之药，使热得发而毒得解。　　发热适逢经水来，热邪得出移之胎。如过四日经无尽，又恐中虚有后灾。　　发热之时，经水以期而至，此蓄血得出，热随血解，乃吉兆也。但至四五日，其经当止。若不止者，此亦热入血室，迫血妄行，用凉血地黄汤加人参主之。　　女人经闭不为月，天行痘疹时发热。血海满实痘弥留，治宜二阳依秘诀。　　女人一向经闭未行，血海蓄血，至天行痘疹发热之时，毒气拂郁冲任之间，其病必甚，治不可攻击，轻动其血。经云：二阳之病发心脾，女子不月。但治其心脾，使毒得以泄于外可也，用泻火越毒汤主之。　　崩漏时时血已枯，泻而不满脏中虚。岂堪当此天行证？济弱扶危救病躯。　　女子一向崩漏不止，气血已虚，若当天行痘疹之时，必不能任其毒，先宜大补气血，使里充实，毒不得留，易出易收也，十全大补汤主之。　　起发泡浆忽轻动，莫将厌秽乍心惊。急防陷伏乘虚起，大补汤丸妙入神。　　凡痘疹起发，至泡浆数日，最宜表里无病，饮食如常。若当此时忽然行经者，人但知厌秽以触正痘，殊不知此乃己身之血，安得为厌？但恐血去里虚而生陷伏之变，急宜救里解毒大补汤主之。　　经行暴哑势堪惊，血去津枯舌不荣。养血通心言语出，一时声价重千金。　　若起发泡浆之时，其经忽行，其声忽喑哑而不能言者，此乃血少，少阴之脉不能上荣舌也，当以当归养心汤主之；其能言者，用上大补汤为正。　　月事如来变坏疮，神虚陷伏岂寻常。补中托里休轻慢，疮若回时免损伤。　　如起发泡浆之时，月事大来，疮应起不起，浆应灌不灌，顶平形塌，或灰白或黑陷者，此皆陷伏，乃坏疮也，急宜托里，以调元内托散主之，外用胡荽酒喷之。其疮起发肿胀，或于空隙中再出一层者，此乃大吉之兆也；若加腹胀喘急，寒战咬牙，手足厥冷，凡此皆必死之兆也。<br />
　　　　　孕妇痘疹<br />
<br />
　　妊娠痘疮治应难，表里烦热胎不安。清热安胎为秘的，胎元触动命中残。　　如孕妇出痘，只以清热安胎为主，不可触动其胎，治法以安胎如圣散主之。　　痘出之时逢产育，表里无邪慎不足。大补气血急施功，腹痛微微行恶露。　　如孕妇出痘，正当其时有正产者，只以大补气血为主，用大补汤。若小腹急痛，恐有恶露，微与行之无妨，用黑神散。　　产后天行出痘疮，此时平顺不须忙。只将大补收功效，谩向诸书再捡方。　　凡产后遇天行疮疹，无胎系累，不必惊惶，只补血气，用大补汤主之。<br />
　　　　　原疹赋<br />
<br />
　　疹虽毒结，多带时行。气候煊热非令，男女传染而成。其发也与痘相类，其变也比痘匪轻。愚夫愚妇，常视如泛常；若死若生，总归于天命。不知毒起于脾，热流于心。始终之变，肾则无证。脏腑之伤，肺则尤甚。闭门问涂，不如路中寻径；扬汤止沸，不如灶里抽薪。初则发热，亦似伤寒。目出泪而不止，鼻流涕而不干。咳嗽太急，烦躁难安。以火照之，隐隐皮肤之下；以手摸之，磊磊肌肉之间。其形若疥，其色若丹。随出随没，乍隐乍现。根窠若肿兮，疹而兼瘾；皮肤若赤兮，疹以夹斑。似锦而明兮，十有九效；如煤而黑兮，百无一生。疹毒最重，治法不同。微汗常出，热势越而不留；清便自调，邪气行而无壅。腠理拂郁兮，则当发散；肠胃闭结兮，急与疏通。苟视大而若细，恐变吉而为凶。故衄不必忧，邪从衄解；利不必止，毒以利松。所喜者，身上清凉；可畏者，咽中肿痛。饮水不休，法在生津养血；饮食欲减，方须救胃和中。且如出之太迟，发表为贵；出之太甚，解毒其宜。毋伐天和，常视岁气。寒风凛凛，毒气郁而不行；火日炎炎，邪气乘而作厉。或施温补，勿助其邪；若用寒凉，休犯其胃。制其过但取其平，诛其暴必欲其已。远寒远热，阴阳之胜复不齐；责实责虚，人品之强弱或异。防风荆芥散，腠理之留邪；升麻葛根，开荣卫之蕴热。人参养气，地黄凉血。黄连入心而泻火，黄芩入肺而定喘。元参石膏，治邪火之浮游；栀子连翘，开恶毒之郁结。瓜蒌润肺，止渴须合麦冬；知母降火，生津必同黄蘗。芍药住乎腹痛，白朮止乎脾泄。溲若濇兮苓通，咽常痛兮甘桔。心神惊妄兮镇以辰砂，脏腑闭结兮利以大黄。牙齿生疳，文蛤配乎溺白；咽喉若痹，射干助以牛蒡。五味杏仁，治喘欬之吤吤；薄荷竹叶，解肤热之烊烊。火烧人屎，蜜炒麻黄。发斑毒之出现，令邪气之舒张。枳实山楂，消脾热而化毒；兜铃地骨，清肺热以回疮。疮疹既出，调理甚难。坐卧欲暖，饮食宜淡。风寒若受兮为肿为热；酸咸不禁兮为咳为喘。异气既感，变证宜参。便多脓血兮，仓廪夹热；咳多涎沫兮，华盖伤寒。口烂唇疮，心脾之火未退；皮焦发槁，荣卫之液将干。苟不详于临证，何以见其折肱。当此变证，各有奇方。身热不除，柴葛合乎四物；口疮若甚，甘桔对乎三黄。消肿定喘兮，葶苈取效；化痰止咳兮，顺气为良。血气已虚，八物增损而可饮；水谷不纳，二陈斟酌以堪尝。利血兮，香连丸去蔻而加秦皮黄蘗；咳血兮，五拗汤去麻而加茅根地黄。此疹科之治法，继痘科而再详。<br />
　　　　　西江月<br />
<br />
　　斑疹俗呼麻子，盖因火毒熏蒸。遍身红点朱砂形，发自心脾二经。最忌黑斑死候，最宜赤似朱砂。大都治法喜清凉，不可辛甘犯禁。　　疹子何因欬嗽？只因肺与心连。肺经被火苦熬煎，以致咳嗽气喘。治要清金降火，不宜误用甘辛。譬如包子蒸笼然，只要气松火缓。　　疹子如何辨认？分明状似伤寒。此多咳嗽有红斑，喷嚏眼中水现。或见腹中疼痛，或时吐泻相兼。疹家吐泻不须安，正要毒除热散。　　疹与痘疮异治，二家不可同方。痘宜温解疹清凉，又要形见为上。若受风寒不出，其间凶险难当。急为发散保平安，切忌神昏腹胀。　　若遇疹子出现，详看天令如何。假如日暖又风和，败毒荆防堪可。若是时分疫疠，芩连消毒宜多。用心调理救沉疴，莫学观天井坐！　　且说荆防败毒，此为发散仙方。防风荆芥生地黄，酒炒芩连二样。桔梗人参甘草，连翘升麻牛蒡。元参酒蘗炒真良，竹叶水煎停当。　　又有芩连消毒，散火解毒尤佳。芩连栀子及升麻，桔梗甘草多把。石膏人参知母，连翘蒡子红花。引用竹叶更多加，此个方儿无价。　　若是发散不出，令人真个忧疑。麻黄酒蜜炒如煤，栀蘗芩连一例。更着大黄酒炒，连翘蒡子相宜。石膏蝉蜕红花子，不效命离尘世。　　如见出时紫黑，此般今古多凶。急求人粪路归东，火烧存性取用。细研酒调吞下，须臾黑色变红。若还依旧黑朦胧，管取黄粱一梦。　　疹子见时发热，寻常只用化斑。石膏甘草及人参，桔梗连翘有验。若见毒多热甚，芩连消毒为先。大肠闭结大黄添，务取微溏数遍。　　疹毒类多咽痛，火邪熏灼无他。连翘甘桔要多加，射干蒡子多把。外用十宣妙散，吹喉休要吁嗟。假如见效莫争差，消毒芩连无价。　　疹子若兼泻利，预先用药调医。泻时加减五苓宜，加上甘草滑石。如见利兼赤白，香连丸子相随。大端利止便为奇，不效令人疑忌。　　疹咳声声气促，只消降火清金。黄芩栀子赤茯苓，桔梗石膏一定。知母人参地骨，瓜蒌麦冬杏仁。元参蒡子妙如神，竹叶前来作引。　　疹后须防四证，不治常致误人。遍身余热欠清宁，咳嗽连声牵引。牙齿疳生走马，利下赤白难禁。各求方法谩评论，才显小儿医圣。　　问甚身间壮热，只因余毒留连。金花丸子是灵丹，栀子芩连龙胆。郁金雄黄解毒，灯心地骨汤吞。若还胃弱热绵延，集圣胃苓任选。　　咳嗽频频不止，或因不禁酸咸。又如火毒肺家延，尤恐胸高气喘。体实兼行葶苈，肺虚清肺神丹。如斯调理保平安，莫向风波弄险。　　葶苈丸除肺热，杏仁葶苈防己。牵牛莱菔子相随，枣肉捣成为剂。清肺神丹降气，盐水煮焙陈皮。芩连甘桔杏仁泥，苏子稀糊丸易。　　口齿生疮臭烂，此名走马牙疳。金花丸子内求安，外用除疳妙散。先收尿桶白泥，火烧白色如盐。五倍铜绿退丝蚕，砒枣烧成黑炭。　　赤痢下时鲜血，黄连蘗叶槐花。枳壳荆芥穗同加，利止血除才罢。白痢茱萸滑石，外加枳壳升麻。乌梅取肉作丸佳，赤白香连可下。　　四疾须防死证，临时休得殊差。儿多体热瘦如麻，咳嗽面青声哑。走疳唇齿肉落，痢疾噤口吁嗟。此般就是死冤家，不可骑牛问马。<br />
　　　　　治疹杂科<br />
<br />
　　疹为热毒属于心，肺与相连毒易侵。咳嗽鼻中清涕出，更加两目泪盈盈。　　疹痘皆胎毒所发，疮发掀肿于外者，属少阳三焦相火也，谓之斑；色小红而行于皮肤中出者，属少阴君火也，谓之疹。盖人之五脏，心肺相连而位乎上，故斑疹之发，唯肺受毒最甚，视其咳嗽鼻涕之交出则可征矣。大抵疹子治法，宜以泻火清金为主，泻火如芩、连、栀子、连翘、大青、元参之属；清金如知母、石膏、麦门冬、牛蒡子、天花粉之属。　　大抵冬温最不祥，民多受热发疮疡。如逢斑疹相传候，急与汤丸顶解良。　　春温夏暑，秋凉冬寒，此四时之正气也，若冬反暖，则阳气发泄太早，至来春必发痘疹之证。夫痘疹虽曰胎毒，然未有不由天行而发者，故一时传染，彼此皆出，治此之法，与疫疠同。　　斑疹须明岁气先，勿轻汗下似伤寒。看人虚实施良剂，莫犯天和损寿元！　　大抵疹痘之发，与伤寒相似，必先明其岁气。如时令温暖，以辛凉之药发之，不可悞作伤寒，妄施汗下，及伐天和也。经云：必先岁气，毋伐天和，正此之谓也。却又要详看其人之虚实：如下腑秘结，烦热太甚者，宜以酒大黄微利之；吐利不止者，宜以参归之类补之。经又云：毋虚虚，毋实实，损不足，补有余，夭人性命也。能如此者，谓之良工，岂寻常所能及哉！　　疹喜清凉痘喜温，谁知疹痘不同论。疹苗痘实分轻重，首尾调和用意斟。　　夫疹痘之证，皆属于火，而治法则不同。大抵治疹者，多喜清凉之剂，如化斑汤之类是也。治痘者多喜温补之药，如调元汤之类是也。然疹痘虽皆胎毒，却与天行正病相类，故以传染而发，但毒解有先后耳。疹只于发苗之初，一得毒出，则毒便解矣；若痘必待苗而秀，秀而实，脓成而后毒解。所以治疹贵慎乎始，治痘贵慎乎终，用意调和，庶无忝人之司命。　　疹毒从来解在初，出形毒解即无忧。腹中胀痛邪犹伏，喘息昏烦命必殂。　　疹子只怕一时不得出，所以要先明岁气，要看时令寒热，用前发散解毒之药。但发得出则毒尽解；如发不出，再作前药，外用胡荽洒煮苎麻和洒，遍身刮之，令其毛孔尽开，庶疹毒得发也。若如此三四作，未有不出者；再不得出，反加腹胀而痛，上喘气急，昏眩闷乱，烦躁不宁者，必死之证也。　　过期不出毒犹藏，孔闭肤干势可惶。刻限必求斑疹露，麻黄散子是仙方。　　如疹子淹延不出，毛孔尽闭，皮肤干燥，毒气拂郁于内，急以麻黄散发之。　　过期不出势淹延，毒伏身中出现难。急用透肌休怠慢，岂堪脏腑受熬煎。　　发热蒸蒸咳嗽频，涕流鼻孔泪漫睛。面浮眼肿双腮赤，此是天行疹毒征。　　时行疹子与伤寒相似；惟疹子则咳嗽喷嚏，鼻流清涕，眼泡肿，其泪汪汪，面浮双颊赤为异耳。但见此候，即是疹子，宜用前解毒之药发散之。　　发热浑身汗最宜，衄流于鼻不须疑。惟知毒向其中解，血汗俱多又在医。　　凡痘疹发热自汗出者，毒从汗散，元府开，疹毒得出也。衄者毒从血解，不须遽止；若自汗多者，则为火所迫，急与止之。经曰：夺血者无汗。止汗，宜用黄连汤；止血，宜用茅花汤。　　毒热熏蒸汗满身，火邪壅迫血违经。汗宜表解邪从散，血出荣中毒亦轻。　　发热蒸蒸吐利并，或时滞下作肠鸣。火邪内迫宜清解，法向时行疹毒寻。　　疹毒发热之时，或吐或利或滞下，皆火邪内迫，上行则吐，下行则利，又甚则里急后重而为滞下也。法于疹家求之，不可作吐利滞下而治。吐多以竹茹石膏汤主之；自利以猪苓汤主之；滞下以黄芩汤主之。此皆疹家治法也，医者详之！　　火邪拂郁咽喉痛，甘桔牛蒡汤可用。吹喉唯有十宣良，莫犯金针病增重！　　夫疹痘类多咽痛者，何也？皆缘毒火拂郁，上熏咽喉，故令咽肿而痛也；不可误认他证，以针去血，宜以甘桔牛蒡汤、十宣散主之。　　热甚作渴少饮水，毒解生津功莫比。若然纵饮不知休，水蓄于中灾异起。　　大凡疹痘发热，未有不渴，宜用菉豆芝麻炒米汤饮之，不可与以凉水；更宜生津解热，用人参白虎汤主之。若恣饮冷水，恐生水蓄之证。故水入于肺为喘为咳，宜用葶苈以泄肺中之火；水入于脾为肿为胀为自利，水入于胃为呕为哕为利，宜用猪苓、泽泻、茯苓以泄脾胃之水；水入于心为悸为惊，宜用木通、赤茯苓以泄心中之水；水入于肝为胁痛，用芫花以泄肝中之水；水入于肾与膀胱为小便不利，用车前子、木通以泄膀胱之水。　　疹发于心肺受先，口干咳嗽更心烦。泻心清肺多奇效，治不违时病早安。　　赤疹浑身似锦文，白斑血少要滋荣。黑斑十死为凶恶，解毒消斑用大青。　　疹子之出，浑身如锦文者，用化斑汤主之。色白者，此血不足也，宜养其血，用益荣汤主之。黑斑者十死一生，急用大青汤主之。　　一齐涌出莫惊惶，顷刻浑身朱锦藏。似痘出时随又没，如斑红处却成疮。　　旋出旋收病势轻，连绵不尽势堪惊。化斑解毒令消灭，莫使余邪集病身。　　疹子之出，大率以六个时辰即收。如子后为阳，午后即收；午后为阴，子后即收。乃阳生阴成，阴生阳成，造化自然之妙也。凡疹旋出旋收者，其势本轻。若一出连绵，至三四日不收者，此火毒太甚，须用化斑解毒汤，使毒发于外，里无余邪，庶免生后灾也。　　疹邪出尽得安宁，邪未尽时气不平。拂拂热烦邪尚炽，频频呕泄毒还蒸。　　疹家出没合阴阳，出以温和没以凉。连出不收阳太甚，迟迟间出是阴强。　　疹出浑身似火烧，毒邪壅盛急难消。疏风只许皮肤老，救里常宜便溺调。　　疹毒余邪最作殃，几曾见此病郎当。一时戾气传相似，疫鬼频催赴北邙。　　疹毒之出，贵于预先发散，以解其毒，则无余邪之为后灾也。若不能解之于初，令毒得散，以致停蓄于中，未有不为后殃者。此乃一时戾气之染，彼此相传。但见前之有病者，发余邪而死，既不可治矣，则后之有病者，证相似，死亦相似，又宁可以救疗耶？此下皆言余邪之为病如此，医者不可不审！　　疹毒流连热不除，浑身似火发毛枯。尩羸渐渐成疳瘵，得遇良医病可苏。　　若疹子既收，而其毒不解，邪火拂郁，浑身发热，昼夜不退，发枯肤瘁，渐成疳瘵，治法以清热除疳丸主之。若不早治，以致睡则扬睛，口鼻气冷，手足厥逆，微微瘈瘲，变为慢风不治者，多矣。　　疹毒流连为壮热，烦躁不宁时搐掣。养阴散火积心肝，神爽身凉生可决。　　如浑身壮热，未至羸瘦，但多搐掣烦躁者，此热在心脾二经也，治法须用当归养血汤、黄连安神丸，相间而服之，以神爽身凉为度。　　疹毒流连走马疮，牙龂臭烂食难尝。唇疮声哑传狐惑，破颊穿喉旦夕亡。　　疹毒之后，牙龈黑烂，时时出血，呼吸气息，名为走马牙疳，治用文蛤散主之。若面颊浮肿，环口青黑，久而穿颊齿崩，唇脱鼻坏，必死之证也。　　疹毒流连休息痢，昼夜不停真窘急。行气养血遵格言，禁口滑肠尤可畏。　　疹前曾有泄痢，未曾清解，至于疹后变为休息痢，下多赤白，里急后重，昼夜无度，以黄芩汤主之。河间刘氏谓：养其血而痢自止，行其气而后重除，此格言也。如壮盛之人，内有郁热夹食积，能食者，须以三黄丸微利之；如不肯服煎药者，香橘丸主之。　　疹毒流连上气咳，发作百声终不歇。胸高肩耸衄长流，摆手摇头泉下客。　　疹子收后，微微咳嗽者，此余邪未尽也，不须调治。若咳甚气喘，连声不住者，此毒流于肺，肺叶焦举，故为咳也。但见胸高如龟壳，肩耸而喘，血出口鼻，摆手摇头，面色或青或赤，或白而枯者，皆不可治也。未至此甚者，用门冬清肺汤主之。　　疹家禁忌是鱼鸡，瘥后当过七七期。盐酸五辛通是禁，须知爽口是危机。　　疹家禁忌，比痘家禁忌尤甚。若误食鱼鸡，则终身但遇天行之时，又令重出也。盐酢食之，令咳不止，五辛食之，令人惊热，所以通禁，必待四十九日之后，方无禁也。　　疹家禁忌法须防，酢盐鸡鱼不可尝。欲莫纵心终是福，物多爽口定为殃。　　疹子收完幸平复，动止如常饮食足。心腹绞痛忽倾亡，还是气虚中恶毒。几见疹子收完之后，出入动止如常，忽然心腹绞痛者，还是元气虚弱，曾受疫疠之气，外虽无病，里实亏损，所以一发而死也，谓之中恶。　　婴稚初离胎壳中，遍身点驳似朱红。此由胎热为斯候，莫作时行斑疹同！　　发热蒸蒸便已鞕，皮红似锦是名斑。莫将疹毒雷同论，笑杀时人一样观。<br />

                    <br>
                        古今图书集成医部全录卷四百六十二<br />
<br />
痘疹门<br />
<br />
　　　　奇效良方【明?方贤】<br />
<br />
　　　　　疮疹论序<br />
<br />
　　医之为难，古今通患。且大人之有疾，能言致疾之因与目即所苦，医者因参脉证，随虚实冷热疗之，亦易为愈。若夫小儿不能言得疾之由及目即所苦，医之诊治，倍见其难。兼小儿疮疹欲出未见之间，或发壮热，或发惊悸，不止一端，疑似难明，非深于医者不能辨也。新学小生谙历未久，多执偏见，率以小儿为纯阳，胃热则发斑，每投凉剂。夫以疮疹为热，固是一说，然尽以为热则又不可。世徒知用热药太过，往往损目，曾不知服冷药太过，比比伤生，利害皆是不细。况婴孩肠胃娇脆，胎气禀受虚实不同，运气天时寒暑燥湿不齐，随证施药，以收十全之功则善矣，讵可执一偏之见乎！比年书肆刊行方书，充栋汗牛，独疮疹一证，散漫难考，检阅弥艰，或收方之家，未能全备，设遇此疾，忧惶窘迫，不过付庸医之手以侥幸万一。吁！可胜惜哉！今《痘疹方论》，予家藏是编久矣，有论有方，有证有治，门类纲目，靡不毕备，明效大验，彰灼弗诬，不敢私秘，绍定庚寅春，谨锓梓以广其传，庶好事者便于观览云。<br />
　　　　　论疮疹<br />
<br />
　　此已下论疮疹初出证。<br />
　　世尝治疮疹，与伤寒时疫伤食风热潮热疳热疑似之间，便与一药，均而治之，殊不知邪正不同，虚实各异，轻者至重，重者性命危于风烛，束手待毙，诚为可哀。今试论之：且疮疹与伤寒时疫等证，始者均为发热，又有他证不同，可相为别，证则列之次篇。小儿身热，耳冷骩冷，咳嗽，固疮疹也，虽然五脏证各别，究之则归一脏也。疮疹为内实而生，热毒由儿在母腹所受，非若内虚而感外寒之比。盖古方论云：风热伤胎，生儿口噤；风冷伤胎，生儿躽啼。纳污则为血癖，胎弱则为诸癎，积惊而夜啼，蕴热而斑毒。以此观之，子之虚实，由母之盛衰所致也。母若有疾，亦为子患。故知疮痘在母腹中，蕴热毒也。非若一岁中有异气暴寒时疫风热伤食之比，学者不可不察。<br />
　　　　　五脏各有一证<br />
<br />
　　夫人始生而蒙冲和，均禀五行阴阳，形态变易，盖母导胎育，有盛衰虚实，在其子也，皆是母胎所受，是知积秽，故生下有疮疹，则五脏各见一证。其呵欠烦闷者，肝也；时发惊悸者，心也；乍凉乍热手足冷者，脾也；面目腮赤咳嗽时嚏者，肺也；肾在腑下，不纳秽浊，疮黑者属肾，由胃风冷内虚之所致也。且以婴儿初生下，恶血未咽，绵指拭儿之吞，恶血在胸膈者吐以甘草，如恶血入腹中者利以黄连、菉豆粉，皆所以革恶秽也。此乃世用保子之常法。观已生既出腹外，其母之虚实邪正在于子也；况在腹中，同母气血呼吸出入，岂非受积秽而成者？钱氏论之当矣。<br />
　　　　　论日数<br />
<br />
　　热毒蒸三日，则热运于肌而红斑生。惟红斑生至足为出齐，不可拘多少，重者遍身，轻者数枚而已。以红斑生血疱，血疱起如豆，在肌皮之上，故以痘名焉。血疱结脓疱，脓疱结痂疕，方为愈也。红点出者，以紫草饮子；欲出速，用胡荽酒。红点出齐之后作血疱，血疱七日则当结脓窠，此皆大略之言尔。病人虚实不等，不可拘以日数，但正应病日形证以为活法。古人云：热三日而成斑，有热五七日而生斑者，有至十余日而生斑者，但足上有斑为出齐，不可拘以日数也。自斑至足有为出齐，出齐之后长成血疱，血疱七日当结脓疱。苟若血疱中，又尚有红斑点相夹而生，则不可拘以日数，待其皆作血疱为齐。为血疱当结脓血痂疕，至七日已上而不结脓血痂疕，此恐毒气内外贯注倒靥，急与猪尾膏服，则随时结痂疕，故以血疱出七日为齐。若七日为期，脓疱血疱出齐而不结脓血痂疕，则失其平矣。大抵小儿有病发热，日数稍久，用药者便当预防为疮疹证，盖热不解而热毒运于肌中，变为疮疹故也，所以不可不防也。如红斑出齐生血疱，血疱七日结脓疱，此乃荣卫调和，内外无诸感冒，方能如期。且如血疱正作之际，遇天令寒暑燥湿，风火不节，气候异宜，迟速因而失叙，亦不可拘日数，但以红斑皆为血疱日为齐。若出血疱七日，病人气虚，尚有红斑未能结成血疱者，毒气为未尽，当此合宜温肌快荣卫药以托之，且以守出血疱七日为期，脓疱如期结痂疕矣。如当结脓疱而不结，此是毒气弥盛而不敛，用猪尾膏以解之，此为急务。然猪尾膏是治毒气盛，血疱胀起不结脓血痂疕，血热疮毒，能复入心故也，非若外感风寒，倒靥内虚，吐泻陷伏者，更宜详之。<br />
　　　　　出于心则先惊搐<br />
<br />
　　夫热吐热泻，不可投燥药；伤寒而身热，不可便投凉药；疮疹发搐，不可投惊药，此皆外同而内异也。《素问》云：疮疡烦燥痛痒，皆出于心。今疮疹出于心，惊搐亦出于心也。疮疹毒气始作，心火大盛则生风，生风则惊悸，甚则搐搦，热气蒸盛则烦燥，为疮疹则痛痒矣。所以为惊搐、为烦躁、为痛痒、为疮疹数证，心所主者必备，无一阙焉。如始者毒气蕴于心脏，则惊悸搐搦，医者不以内外证辨明之，不为疮疹防之，便以银粉、脑、麝、青黛、朱砂、硝石等投之，则心寒而肌敛，毒气内伏，是疮疹而惊搐者，无由而出也。此证似惊风，用药当作疮疹防备之。盖疮疹之初，似惊风者多，医者不审，便作惊风治之，为害不浅。大抵疮疹必有他证相杂，必先有咳嗽痰涎，心神惊悸，烦躁呕吐，唇红颊赤发渴，耳冷足冷，脉数舌白，如有此数证，则银粉凉心药切不可用之。心一凉而肌敛伏，何由运出？又有小儿平常安乐，皆无疾病，忽然发搐者，必是疮疹，尤当审谛之。盖毒气内盛，但以发散毒气，如惺惺散、消毒散、升麻汤、红绵散，兼以快气利小便祛风等药与服之，此等药虽未能即效，亦不至败事，乱其次第，待其热气得泄于肌肤，心气亦自定矣。有风寒与内热相搏而惊搐者，则各见其证，治之亦如前法，但加匀气药为妙。张氏云：疮疹气匀即出快，气行即荣卫无滞，有寒亦散，疮疹当自出矣。<br />
　　　　　似出不出<br />
<br />
　　红斑点隐隐在肌中，似出不出者，此由荣卫有病也。盖蕴热而生斑毒，非热毒则不能成斑疮矣。小儿所禀，有虚有实。且《宝鉴》云：受父精不足者，头骨巨顖颅开，母气衰微，则体虚而肉极，此皆所禀不足者。大抵疮疹缘儿在母腹中食秽而成蕴热，却能随天气非节之暖而蒸出。如冬月应寒而反热，谓之冬温。亦有随春气暄暖而出者，有因他病发热而蒸出者，此皆发热于外，所蕴热毒随之出于肌中为疮疹。医者不能防备，见其热而攻其热，殊不知因他病蒸发，而其中有疮子证已存焉者。若蒸既成斑疹而出，使内虚而无热以应之，故疮疹虽见，则外无壅盛之气而不得泄，内无由复入，当此之际，其人面青而恶寒，肌肉慢而不食，精神昏倦，令疮疹隐隐在肌肤，似出不得出者，内虚寒也。有身热面赤者，又大便利小便清，有此证者，但温中进食，然后荣卫自复，则主母气随多少出，而不至太过与不及矣。有人于此，见疮疹出迟，不能温里，但用发散与之，又岂知内无阳以相应，更发阳气外出，令疮疹色白，其人必脱。当此反言既出得甚好，忽然而毙，如此者不可胜数，此为虚脱也，世常患之。《活人书》云：疮疹出迟者，以活血散用白芍药末入酒数点，汤调服之，及人齿散。<br />
　　　　　出有逆顺<br />
<br />
　　疮疹既出而有逆顺者三：有时之逆顺，有虚实之逆顺，有出入之逆顺。且春夏阳气发生，疮疹出之为顺；秋冬阳气伏藏，疮疹出之为逆，此时之逆顺也。何谓虚实之逆顺？大小便秘而能食者，此为实，顺也；大小便利而不能食者，此为虚，逆也，此虚实之逆顺也。何谓出入之逆顺？起发红活者则为顺，倒靥陷伏者为逆，此出入之逆顺也。【原本阙十一字。原本阙十一字。《奇效良方》：「要之，伤寒热在表，而不可下者，恐里虚不能作汗而解故也。」】 下者，里虚不能作汗而解故也。疮疹发热，在表结脓痂，必先得其里实，则外方不陷伏，此简易平直之理，人之通论也。又有禀气弱而内虚冷，因出疮疹间，大便自利，惧其陷伏，至于服姜、附、硫黄、豆蔻、锺乳、桂、朮等药以助之，至于平安者固有之。又有到实皮厚，肉密难出，毒气不得宣泄，至于服大黄，硫石、龙胆、干葛、大青、栀子、木通、石膏服之，至于平安者亦有之。此皆临用则随时变通，岂可执泥于一曲哉！<br />
　　　　　出迟有数证<br />
<br />
　　疮疹出迟有数证，不可不辨：一者出红斑于肌肤之中，红点生为血疱，血疱生脓疱，脓疱结痂疕而方愈。若红点见，至数日而反不出者，此为毒气复陷，其证危也。盖小儿热毒在内，又遇冬温，或春夏煊暖，内外皆热，郁发腠理，遂为疮疹。始者疮疹出，必先为红斑点，当此之时，或遇天气大寒，肌肤闭密，毒气反伏而不出，则身凉内躁，面青而烦，或谵言妄语，当此之际，宜用解肌表出之药，如紫草散、猴梨酒，盖斑毒未甚出也。发散，如活血散之类。又有红斑点方出于外，或内虚，或食生冷，或投凉剂宣泻，致令脏腑虚冷，不食自利，亦复陷而不出者，宜用温里之药，盖谓里虚寒故也，益黄散、活血散、参朮丸之类以温之。此红点既见不可复入者，但宜温出者一也。二者疮疹已见斑点，斑点尽生成血疱者，期七日而结脓疱。今一半尚为斑点，未全皆为血疱，此毒气半出故也。缘疮疹遇冬温或春月阳气半煊，其热毒一时随天气运出于肌中，当其未出，则内外皆热，及其出也，则外盛而里虚。大抵五行四时寒暑，则从渐而久，非节气之冬温而夏冷，来暴而去速。小儿为暴热运行，内热出外，天之暴热一退，令儿外盛而里虚，虚则无阳以应，疮疹故出迟，令半出半未出也，故半为斑点，半为血疱。当此必不能食乳，大便如常，小便清白者，宜用半温里、半发表药，如紫草、蝉壳、芍药、葡萄酒以表之，如活血散、人齿散以温之。内虚甚者生寒，寒则大便或溏或泄，宜理中、益黄、豆蔻、丁香之类以温里，里温则气不消削，气不消削则不伏陷矣。盖胃腑为里，既得温暖，与肌肤相应，血气温深，方能蒸出也。三者疮疹既出太盛而不出者，寻之脏腑无病，荣卫自和，无诸虚实寒熟为害，但迟迟不结痂疕而反成血片，甚者至于内陷，其疮黑靥烂臭，痛如刀剜，由毒气入心，闷乱而危，此由杂气冲之，房室触犯故也。故仲景云：疮疹未生之间，宜烧赤朮、猪甲以辟邪气，勿令外人入房，恐有触犯，最宜防备。其中纵得安者，亦必瘢痕经年黑色也。又劳力人狐臭人熏触，坐卧切忌当风寒，愈而成疮疥，宜烧黑牛粪贴之，贵速愈而无瘢痕矣。左右上下，安胡荽酒以御汗气恶气，食葡萄以利小便。大凡患疮疹处，常烧乳香，最辟诸恶气，不可不知。人之荣卫遇香则行，遇臭则止，故恶气不可不辟。譬如物理相感，木得桂而枯，雌黄遇胡粉而黑，亦如此之意，在前人既有所戒，在后人不得不遵之。<br />
　　　　　论诸热失治变为疮疹候<br />
<br />
　　病有初同而后异，有初异而后同者，此皆物极则反，势使之变也。若不通而变之，则似是而非，若同而异，迷而不反者有矣。且伤寒伤风伤食风热，均是热也，须详辨之。且如手足指微冷，面青烦躁而恶寒，左额有青纹者，伤寒也。面赤而鼻流清涕，手足烦躁，自汗恶风者，伤风也。眼胞肿而右额有青筋，头与肚俱热，胸满不食腹胀者，伤食也。面青红额，正中有青纹，手掌心有汗，独处不安，时发惊悸，手络肚微动似惊惕，此惊热也。身热而倍能食，唇红面赤，大小便秘，胁下汗，此风热也。夫诸热证则均，究其所以热则异。且诸证皆热也，故人身无非常之热，亦无非常之冷，但温和而已。今失于将理，肌肤蕴热蒸于一身，盖善医者如此而汗，如此而下，随证渗泄，应手而愈。若用药迟速失序，当温反吐，疗热以温，则变证百出，蒸为疮疹者多矣。且前诸证皆热也，疮疹亦热也，热毒蕴于肌中，失于治疗，皆可变为疮疹。故伤寒则有胃烂发斑，小儿则有胃热发斑，冬温则有温毒发斑。故初发热则不同，其蕴热则同，此乃后同而初异，皆疮疹证也。夫知其始异，不致于变成疮疹者明矣，不知其始异，致其变成疮疹者败矣。<br />
　　　　　作搐<br />
<br />
　　水流湿，火就燥，此势之必至。疮疹本热，热则动心，此理之自然。夫心火热而生肝风，肝风旺而克脾土，脾土受克于中，则上下气不循环，五行之气无以相制，则心火独盛于上，肺金受火克而无力，不能制伏肝木，热则生风，风火盛而脾土衰，热气相击，动于心神，心喜为热，神气不安，故发惊也。当此宜泻肝利小便，风定而斑疹随出。心脏斑，脾脏疹。泻肝则风去，利小便则心热退矣。风热既定，则惊搐亦自愈矣。昧者见风火相胜而作搐，不顾疮疹，便用朱砂、水银、黑锡、脑子、硝石诸般凉药以治之，使已出者反伏陷，则当出而不能出。盖疮疡烦躁痛痒，皆出于心，心热太过则搐。古人治大热则利小便，热虽甚，不能蕴蓄为惊搐之害。今心受热，投以寒凉损心胃药以冷之，则其气敛，何由而出？况中焦既冷，上焦热愈不降，其热尤甚。常见小儿患此，误投寒毒药至死者，临终则遍身斑出，以致不救。盖心一寒，无缘发已在表者，命终气散，黑靥陷伏，已无及矣。要之但是治惊，当平肝去风，利小便，最为要妙。况疮疹在发惊之后，何不谨防疮疹之败耶？又况治惊者，专用凉毒药，使脾滞心气不降，尤为惊病大害，况后有疮疹者乎？<br />

                    <br>
                        　　　　　论疏利<br />
<br />
　　庞安常云：冬月温暖，小儿至春月必出疮痘，则冬月预服三豆饮子以解利之。《千金》论云：人之初生，便服生地黄汁数蚬壳而下黑粪，则无疮疹矣。《外台》方云：时行煊暖，便服油剂。又云：疮疹盛行，恐相传染，煎茜根汁与服以解利之。此皆防微杜渐，见其未兆，间以疏利为良也，何尝拘于临发热时然后利之耶？且如用升麻汤，是治未发已发，皆可服。夫未发之意，其为未见斑点已前可服之；已发之意，其为已结痂疕已后服。今人咸称方状云，治已发未发，皆可服之，曾不知禀气厚者则庶几，若受气薄者则为害不浅，遂使迟速失度，致于陷伏者多矣。然则小儿禀气厚者，能食，唇红颊赤，渴水，睡中谵语，或时啼哭，又遇天气煊热，易生疮疹，逐时以少药疏利心肺，使热毒皆散，纵有疮疹亦轻矣。虽曰小儿纯阳，亦有禀受怯弱，内无蕴热，虽天气煊热，若面青大小便如常无热者，则不可轻用解利药，恐反生他疾。故用解利药者，宜审察虚实可也。盖疮痘属血热，转下属谷气。今言小儿发斑疮，此热在里而未发者，斑毒未出，则宜疏散热毒，导引快利，使无壅遏，何尝以转下为法，况疏利与转下相去之甚远。疏利者，如三豆饮子、油剂、生地黄、茜根紫草汤、升麻之类，又何尝在已发斑之后用也？疮疹虽有转下之法，非谓疮疹而转下，因生内热，使疮疹毒气内外蒸郁，恐生他疾，方以疏通之，以平为期。因疮疹外热，脏腑受热，内外皆热，遂令正患疮疹之中，大便秘，里急后重，小便赤濇，腹满而喘，渴饮水浆，手掌心?腋下汗出，谵言妄语，能食，而疮痘不结痂疕，此是胃中谷气，疮疹热毒蒸蕴，亦热至甚，方可令大便调过一二次，使里无壅遏之患而已转下，虽有内热，亦不可过利。常因有内热，昧者偶然大利，使内虚，痘疹必陷，反为深害，不可不知。故伤寒下之早为结胸，疮疹下之早为陷伏。或有不问虚实寒热，见出不快便下之，言疮疹是热毒壅，殊不知疮疹因热而得出，因虚寒不热而陷，如此为害者甚多。大抵治小儿纯阳多热毒，固为防疮痘之患，然身不热，斑未出已前，内有热证，可下者则下之。若已出斑疮，疏利在结疕之后，二者迎合，毒气在脏腑则宣利之，毒气在肌肤则疏散，非若疮疹在肌肤，反空泻肠胃之理。又云才觉是疮疹，便宣利使出快，此恐方宜不同，用药亦异。若执之以为用，则得失相半，治疾用药，岂专在于补泻？当随证所宜，斯为活法矣。<br />
　　　　　论表出与温里不同<br />
<br />
　　疮疹因热而生斑，此皆因热气藏于肠胃，故因内热与外热相合，随荣卫运于肌肤，则为疮疹矣。夫外热者，或感寒，或感风。风热惊热，皆感外邪而生热。苟失于治疗，邪气盛则实，实则生热，故为外热也。既为疮疹，因热而生斑，因寒而陷伏，盖热则出而散，寒则收而敛，当此温肌表散而已。又热毒正盛，因烦热而食生冷，或服凉剂，使胃寒则荣卫流注，循行失度，不能运化，当此温里最为宜也。此则内外之感，当随证渗泄。或感风寒闭密腠理，而疮痘不出，或出红点，或血疱，其肌肤青白而恶寒鼻流清涕，耳与阴皆热，宜与表散则可，如惺惺正气散、活血散、红绵散、紫草汤之类，是表散之药也。其内伤生冷，或服凉药遇剂，或吐或利，此为里寒，急宜温里以救之。其人必大小便利，腹痛不食或呕，此宜用理中丸、益黄散、五积散、理中汤之类。若医者不明于此，里寒不能运出，当温之，反发散；外寒所伏不能出，当表散而复下之，是皆表里不分，寒温失度，当察其证。<br />
　　　　　诸疮痘肤疹<br />
<br />
　　脏腑不同，表里有异，是以疮痘与肤疹分浅深也。腑属阳，有热则易出，是以名肤疹。肤疹一出，便如痱疮细疱，出于肌皮之上，一出而便没。以言肤疹在肌，其所受气浅，故易出也。脏属阴，有热则难出，其为疮痘在肌肉血脉间，必先出红斑而后生成如痘，故名疮痘。其所受气深，是以难出也。暴热而便出者必肤疹，久热而难出者必疮疹，不可不知。<br />
　　　　　天气煊热即与疏转后有疮疹则轻既出不可疏利<br />
　　疮疹所感而未成，既成疮疹而已出，疮疹出尽而结脓痂，此三者邪气轻重表里先后不同，用药亦异。方书云：才觉是疮疹，便与疏转，即轻者。大凡用药之意是疮痘便与疏转，盖冬究观天气煊暖，至春夏阳气发生，两热相合则生病，或婴孩或童子，内藏蕴热，天气煊暖，即唇红颊赤，又渴饮水，咳嗽痰盛，睡中惊悸，此皆热气所作。以意推之，脏腑蕴热，春夏必发疮疹，以药疏利脏腑，热气既去，纵有疮痘亦轻，此冬时便当即解之。今人不然，见红斑已出，热毒在表，复转下之，是表热不除，胃气太虚，无以运行，荣卫毒气，辄伏入里，则多危毙矣。但既成疮疹而已出，是红斑见时，切不可疏转，其热气已在表故也。既结脓疱者，是毒气已出而未结痂疕，恐毒气再入脏腑，余毒为害，却宜疏利之，则不生他疾矣。以此观之，疏利在未发疮子之前，及已愈之后，不在疮子正发出时利也。<br />
　　　　　已出诸证不一<br />
<br />
　　响应桴，影逐形，动则随之。病有证，药有性，用则应之。如虚补实泻，未尝不愈也。泻虚而补实，未尝不危也。疮疹本蕴热毒于内，及其发也，体热则血脉敷荣于外，要在血气温深，胃气盛壮，水升火降，然后热不能伏藏，随血气以流于肌络，结疮痘而出，岂一证可拘？有胃虚不食而出，或吐或泻不食，可见也，则宜温之。有荣卫虚弱不能出者，恶寒面青白，肌肤软慢似出不出者，是荣卫弱也，当和其荣卫，如活血散可也。有已出被风所感不能出者，或发热，或狂言，或风搐，或遍身青紫纹是也，当发散，如惺惺散、僵蚕散。有已出而服冷药，或食生冷，而内寒沉伏不出者，则令疮黑靥，潮热啼哭，或白色腹胀，口气目闭，四肢微厥，如人齿散、理中汤可也。有出甚被秽气所熏触，则成血片，烧乳香或胡荽酒可也。有悞服表药过多，遍身变成一片，谓之斑烂者，宜安养之，如六神七珍散、内补散、双和汤可也。有正出盛服凉心药，沉伏在里，发心寒战靥伏者，如丁香、豆蔻、姜、桂、当归、附子可也。有本虚少用药大发之，出得正盛，忽然气脱者，此里本虚也，如丹砂养气、理中、益黄等可也。有出毒气弥盛，内外通遂，无阴气所感，但血疱灌注结痂疕不成者，七日已上，猪尾膏证是也。其证各异，宜细辨之。<br />
　　　　　论热毒所起之由<br />
<br />
　　热毒伏于脏腑，则蒸于肌肤而成疮疹，非热，毒则不能出。或感四时非节之气，或感外寒，相搏于荣卫，邪气盛则实，实则生热，因热而成斑；或伤食滞于中焦，心气不下，膈热而斑生；或心热甚则生风，风盛搐搦如惊癎而生斑，是皆热有所起之由。其热至极，动脏腑之热而成疮疹也，则五脏各见一证。且呵欠烦闷，肝热也；时发惊悸，心热也；乍凉乍热手足冷，脾热也；面目腮颊赤嗽嚏，肺热也；肾居下焦，不受秽，无诸证但疮黑者，属肾也。良由不谨风冷，或因过利内虚，毒气伏陷归肾，则变黑色靥黯。世皆言疮疹是热，此人之通称也。因热而内外相蒸，两热相合，阳喜归外，热蒸而出，昧者不察，见疮疹发热诸证已见，便与疏利，殊不知疏转当时未觉为害，后因疮子出盛之时，胃气因疏而致虚，不能运出，使人不觉是先疏转为害，则因内虚为倒靥，为不食，为下利，为昏倦，变证百出。不知所遇之初，因疏转为害，而疮疹出迟，医者不察，当此又增发散，更或下之，愈增重困，因此又救之不善，他疾必生。殊不知伤寒因身热而下早为结胸，伤寒身热固不可下，疮疹毒气已发在表，尤不可疏转，固言小儿因身热耳冷尻冷咳嗽，辄用利药，毒气入里则杀人。因知伤寒身热为汗解，疮疹身热为疮疹、为血疱、为脓疱、为痂疕而方愈，则疮疹又不宜利，甚于伤寒身热不可下，无以异也。其疮疹有宜利者，在合下证详论之矣。大抵疮疹是热毒，非热则不能出。疮子有大热者当利其小便，有小热者当解毒，是亦利其热也。何必须转利，反虚其谷气耶？故知疮疹是热毒，銼其热则疮疹反不出为陷伏，为害更深矣。<br />
　　　　　已出不可服油剂<br />
<br />
　　冬严寒而反温，小儿阳盛而阴微，无阴以制之，则热停于胸膈，令儿头发竖直，饮食以减，此伏热之兆，便宜解之，服油剂随时便服预以防之也。如《千金方》论人之初生，服生地黄汁一蚬壳，则不害疮疹。庞氏论冬月天气温暖，小儿至春阳气发生，必发疮疹，宜预服三豆饮子。常论疮疹未发，服升麻葛根汤，此皆未见红点时先服以防之，岂是身热斑生而用者？且油剂、三豆饮子、升麻汤，是皆预用之。或是冬月应寒而反热，名曰冬温，前人推度之，小儿纯阳，至春阳气发生，与伏热相搏，必作疮疹，冬温时以服之，又何尝见斑点时服耶？《千金》论人之初生，服生地黄汁数蚬壳，终身不患疮疹，此为知几，尤预于未然者。若斑点已出，则不可服油剂矣。<br />
　　　　　有发出有温出有解毒<br />
<br />
　　病之在人，所得有轻重，善用药者，能使病重者即轻，病轻者即安，故仲景谓之随证渗泄，最为活法。且疮疹身热而烦躁，喘满脉促，有诸疮疹证不见斑点，其热未退者，以麻黄等汤以发之。若已出斑点者，即止后服，不尔再服，此表发出之也。或禀受虚寒，脾胃怯弱，或服冷药至多，伤于脾胃，令儿手足逆冷，脉息迟细，大便溏而小便清者，炮干姜、炙甘草汤、豆蔻、丁香、参、朮药，可选而用之，此温里使令自出也。或疮疹出后有余毒者，下利黄赤脓血，身热而渴，当以薤白汤与解之。于斯三者，或发或温或解，能审而用之，疮疹可保无虞矣。<br />
　　　　　虽有热证大便如常过则不可再下<br />
　　事物以中为正，脏腑以温为平，故过热太凉，皆非所宜。脏腑有热者，则大便数日不通，热蓄血聚，壅遏不行，势必增剧，不得已而下之。若或悞下，为害不浅。故大便如常，是内无蓄热，切不可再下。此前人言之谆复者，盖警策后人，使无悞尔。方书论五实证，人能食而大便闭，脉大，发热，无汗，又有热证相兼，都可下之。又论五虚证，令人不能食，呕吐，皮寒，脉细，大小便利，则宜补之。以此而观，脏腑既已如常，则知里无毒热，若下之者，岂不为重虚者乎？大便既如常，有大热证者，但利其小便，则虽热亦不能为害矣。常观病者大便不濡泻，有虚证，用温药而愈者有矣。大便濡泻，又用下药而愈者，未之闻也。虽或有之，是食积或冷热不和，互相为害，但半补半利，去其食积，分其冷热，此非正下者也。<br />
　　　　　不可妄发妄下<br />
<br />
　　一物具一性，一性有一用。药之性或补或泻，或表或下，或散或敛，既各不同，若能以所性施之所用，用之当则逐时而病愈，故钱氏论发散转下，皆称不可妄者，恐其用之不当尔。且疮疹诸证俱见及斑点既生，若无内外寒热虚实者，但安养之，待其所蕴多少，任其自然，则无太过不及之患。如此非为当时不生他证，亦病后易于将理。今人则不然，才疮疹斑点方出，不顾所蕴轻重多寡，心速而惟恐不出，散用药表而出之，服以紫草、蝉蜕，副以人齿、猴梨，并与酒面芫荽，无所不试。曾不知毒气遇药，发之则一为十，十为百，百为千，千为万，千万之变，合为一疮，方书称名斑烂。至于五内七窍皆有，重者为之不救，轻者为声哑、为目疾、为斑烂、为闭耳塞鼻之患。又有用表药过多，疮表则盛，里无阳气以应之，为虚脱者多矣，此妄表者之为也。大抵疮疹已出，方赖热气逼其毒气以出，出则无郁遏壅闷之患。善攻其热者，热甚则利其小便，热轻则解其毒气。昧理者不知，但言[善攻……但言　原作「其热者原本阙则利其原本阙六字其毒将宽矣原本阙七字」。据《奇效良方》疮疹门补正。]疮疹是热，无时进凉剂，致于胃气虚羸，令儿胸满腹胀，又且下之，致内虚毒气入里，则杀人甚众，此不善下之过也。钱氏称不可妄发妄下，诚不诬矣。要之，治热以温凉而行之，未至于冷；治寒以温，未至于热，当从其渐而已。合下合发，各有其证，别论又详具矣。<br />
　　　　　发热有时则应脏腑知其斑疮疹水疱脓疱<br />
　　谷空而响答，形动而影随，举此而得彼也。故钱氏云：热应时而出，是见热而知脏腑明矣。且以一日而观之，寅卯辰时热者属肝，为水疱；巳午未热者属心，为斑；子丑寅热者，脾疹也。耳肾不受秽，无证但出疮疹变黑，属肾；申酉戌时热者属肺，为脓疱。观其热发有时，亦知疮疹之所本，是亦即前录，后之先见也。<br />
　　　　　蕴热斑毒<br />
<br />
　　人之将理，失之于微，积微成损，积损成衰。故冰厚三尺，非一日之寒，蕴热而斑毒，非一日之热，皆积微成着也。大抵小儿自然阳盛而阴微，况朝夕饮啜热乳，兼重衣温厚，帏帐周密，则伤皮肤，害血脉，疮疡发黄，是生多疾，此蕴热而斑毒者，表里皆受热也，宜预服升麻汤、消毒散、紫草汤、油剂为良。又有伤寒发斑，为感寒毒，失于解利，邪气盛则实，实则热，热毒而斑生，遍身如被蚊蚤所啮，不作疮疱起，但赤斑点者，此五死一生之证；作黑点者，九死一生之证，名曰发斑，非疮痘之比，皆称曰斑，故因而及之。疮痘有数证，疹起如痱疮，随出随愈，此名麸疹，其毒轻。疮痘如豆，水疱如泪而青小，脓疱有脓而大，其形各异。又有心斑脾疹，五脏各有所主，不可不知。<br />

                    <br>
                        　　　　　已出未匀<br />
<br />
　　人之平居乐逸，则心神安静，气体和平，及其病则阴阳偏胜、盛衰不同，故令虚实不齐，是以疮疹已出，不能遍匀。前人治法，透肌解毒而已，使毒得出，肌透消解，气既无壅遏，则自然出匀也。用必胜散、快毒丹令出快，紫草饮、胡荽酒、红粉丹自然匀顺也。<br />
　　　　　未发令内消<br />
<br />
　　前人于疮疹，防微杜渐，无不尽其意焉。见小儿遇天气温热或身温，恐发疮疹，遂以犀角、玳瑁二味磨汁与服之，以茜草煎汁与消之，则未发者令内消，已发者亦能解利，使毒气不致太盛。或有伏热，疮疹未出，四肢微热，饮食似减，头发干立，或时额多微热，宜服生油方最佳。<br />
　　　　　发热而痛<br />
<br />
　　痒为虚，痛为实。又云：诸寒为痛。又云：内快而外痛者，为外实内虚；外快而内痛者，为内实外虚。是以《圣惠方》云：痛者，言其通也，则痛为实可知矣。今疮疹身热而痛，是时行寒热所感，未能解也，故用麻黄汤、水解散以解肌，汗出寒热自已，疮疹亦无阻矣。<br />
　　　　　出不快<br />
<br />
　　病之始末不同，深浅各异。疮疹之出不快者非一端，用之当随宜而已。凡疮疹红斑点出，日数未尽，其内实而肌热者，宜疏利之。若自利者，当温里；斑点见齐，血疱结起，迟者实热，大小便秘，渴而腹胀者，宜匀气解毒；甚热者，宜利小便；虚而自利者，宜温里调荣卫。盖血疱出甚，亦令小儿内虚故也。自血疱作脓疱，脓疱不结痂疕者，当此毒气已出在表，但解余毒而已，故出迟。名同出迟，先后之序不同，医者当辨毒气在表在里，若虚若实，补泻调解，随证治之，此是正疮疹证，无诸内外邪气所感者也。若患疮疹中，设有所感冒，则治疗不同。且疮疹正出，遇时令寒暑燥湿风火不节，则脉证与居常相异，用药则不同，尤当消息。且正患疮疹中，暑气大作，则或烦躁而咽痛，或喘满而作渴，此乃暑气与疮疹，表里热气并遏壅滞而出不快，宜与白虎汤、荆芥散。如出疮疹中，遇天气暴寒，令儿肤腠秘密，寒气结聚，出不快者，宜用麻黄正气散之类。又有疮疹正出，烦躁饮冷过多，或悞服凉药，使胃冷无以运行荣卫，致中满，则上下气不升降，出不快者，宜用理中汤、姜黄散、活血散。至于下痢者，硫、附、豆蔻之类，皆可选而用之。又有疮出正盛，内外热气壅遏，血蓄结聚，令儿能食，腹胀不大便，烦躁而渴，手掌里有汗，喘满出不快者，此由毒气与心火贯注，无阴气以敛之，宜用乳香猪血膏、紫金散、猪尾膏以饮之。或疮疹正出，被恶冲触房室，触犯禁忌，或狐臭人劳力人气触着，令出不快者，宜烧猪甲、赤朮、乳香，常烧令气不绝，仍上下安胡荽酒以御之。是以略举其数证，方书但云出不快而已，皆在随所得之由变通。若大小便秘，气壅遏而出不快出者，钓藤紫草散。气濇出而不快，以脱齿散、活血散。倒靥者以紫金散、如圣散、开花萝卜前汁与服之。蝉蜕甘草散、猪血乳香丸、猪血麝香丸、木星饮、紫草膏。疮疹已出，热滞喉舌生疮，懊闷气喘，烦渴多睡，精神昏塞者，以透肌散主之。伏热在胃，腹胀便赤者，四圣散。疮疹不出，伤寒不语，干野人粪散。瘟毒既发，痘疮不出者，地黄豆豉散。<br />
　　　　　面青者逆<br />
<br />
　　《素问》云：内藏心肺，声色彰明。大凡病在脏腑，其证皆见于外，所以疮疹病而烦躁面赤者，心也；面黄体倦者，脾也，面青多怒者，肝也；喘嚏面浮而白者，肺也；面黑善恐欠耳骩手足厥者，肾也。此五脏有五色，常与寸口尺内相应，其不相应者病也。又曰：色之与脉，当参相应，其不相应者病。今疮疹属心，令人身热烦躁，惊悸面赤，皆属于心。其赤者顺，今面色青，是色不与病相应为不顺也，当更察证防备之。故《素问》云：色以应日，脉以应月。今疮疹临时观之，岂不以色应日也？疮疹当唇红顖赤，而反青色，其为病实者必生风，大小便秘而燥渴者，实也；虚者必下利，不食四肢厥者虚也，各宜用药预制之。<br />
　　　　　身热而脉反迟<br />
<br />
　　脉数为热，脉迟为寒，此最验也。数热属腑，迟寒属脏。今疮疹在表，属腑而外发热，脉反迟而属脏而为寒，是脉不应其病，阳病而得阴脉也，宜当温之，以活血散、当归散、人齿散之类。脏寒下利脉迟者，以甘草干姜汤、豆乳散之类。盖得胃气既温，营卫以和，则或汗或疹而解矣。其脉迟者，是胃气虚冷，营卫不足故也。<br />
　　　　　非微汗则表不解<br />
<br />
　　用药之法，贵简而当，则病重者轻而危者安。且疮疹证虽蕴久热，然发斑之际，必因天气煊暖，或感风寒而发热，或惊热，或伤食而热，因热而生斑疹。斑未出者，方其初发热，得微汗散之，后虽为斑疮亦轻，此非微汗则表不解也。其证令人身热头痛，鼻中壅塞，咽喉不利，咳嗽目赤，毛焦皮肤紧而脉数，此皆热极为疮痘，虽顺而出，毒气亦不轻。议者始以微汗解散，其毒渐轻矣，如水解散、控心散、麻黄汤等主之。如斑点已出，则慎不可用此法。盖自然出快则不可表，表之则成斑烂。又有用发散，随汗为白珠子或出小红疮，亦因汗而毒气随散，不可不知也。<br />
　　　　　既出不尽透透而不长血疱<br />
<br />
　　疮疹既出，隐隐在肌肤，不尽出透，尽透而不长血疱，此皆脾胃虚，荣卫怯弱使然也。良由一时被天气暄暖诸暴热壅而成斑点，斑点既出，无阳气以应之，故令在肌肤隐隐而不出也。当此则先和脾胃以行营卫，营卫既暖，毒无所容则出矣。故前人用人齿散、活血散，皆暖荣卫以发之；发之斑未出者，用乳香猪心血丸；出而不尽透者，以猪血、麝香涂手足心唇上，最为要妙。或以紫草散之类，?脱壳散，皆随寒热虚实而投之。又有当出被外风寒所逼而不能出者，其人必鼻流清涕头痛，宜以解利药随证温散也。又有被风寒所逼而不能出，其人必鼻流清涕，头痛发热，宜以麻黄汤解利之。<br />
　　　　　未出可下已出不可下出已定当利其大小便<br />
　　毒气在里，疮疹未出者可下。毒气在表，疮疹见斑点已出者不可下。如已出定结脓窠，尚有热证见者，当利大小便，此犹恐里有余毒不尽，因而生疾，其大小肠主出而不纳，有余毒可利之。前人一动一静，必有至理存焉。<br />
　　　　　发有微盛<br />
<br />
　　凡是疮疹证而热数日，疮疹不出，进退皆难，诚可虑也。便欲大发之，惧其疮太稀而成斑烂，成倒靥，不发之又无以散毒热。故方书论始以微发之，微发之而不出即加药，加药不出则大发之。大发之后，或出不多，或无斑疹，脉息和平，无他证者，即疮疹本稀，不可更发也。以此思之，皆是用药有渐，发散不至太过，庶不至不及，亦用药之善也。<br />
　　　　　热在表不可疏转<br />
<br />
　　毒气在表宜散，在里宜下，此为不易之法也。今疮痘热在表，却用疏转其里，是表里不分，是故前人于一言一字，无不审之。其在表宜散，在里宜下。其疮疹是热毒在表，每每妄下，虚其里，则至于夭伤多矣。殊不知伤寒身热在表者不可下，故《活人书》论疮疹身热耳冷尻冷咳嗽，辄用利药，则毒气入里，杀人尤甚刀刃。疮疹固有下者，自有可下证，别具其详矣。<br />
　　　　　出太盛<br />
<br />
　　疮疹出太盛，而面黄，大便黑色，烦喘燥渴或腹胀，此为有瘀血在里故也，宜以犀角地黄汤，及治疮疹中鼻衄吐血，毒气未尽，有余瘀血，皆可服之。然出得太盛燥渴者，服甘草散；其未出者，亦可服之。烦喘甚者，以麻黄汤；咽痛而嗽[咽痛而嗽：咽、嗽二字原作「缺」，据《奇效良方》疮疹门补。]者，入麝香服之，尤妙。出迟迟：原作「遍」，据《奇效良方》疮疹门补改。者，以紫草饮子为妙。<br />
　　　　　伤寒与疮疹同异<br />
<br />
　　伤寒，男体面黄，女面赤，增寒，各口中气热，呵欠顿闷，项急也。疮疹则腮赤燥多，喷嚏悸动，昏倦四肢冷。伤寒当散，疮疹当温平匀气，面赤腮赤之不同，又有诸热证蒸为疮痘，虽始终各变，当随证而治之，不可泥于一曲。<br />
　　　　　未能辨认服升麻汤已发未发用胡荽酒<br />
　　善治病者治于未然，不善治者治已然。昔人论升麻汤，未能辨认间可服之，是疮子未发，未见斑点之前可以内消，所以服之。若已发见斑点者不可服，盖升麻汤性大寒故也。已发而服升麻汤，是以出齐结痂疕之后方服，解余毒也。往往人未知此，见斑点既出而后服之，令肌凉而反不得出，为害极多。用胡荽酒，则曰已发未发皆可服之。胡荽辟一切恶气冲触外护之用。胡荽酒者，以胡荽渍酒，洒于床帐左右上下，可辟恶气，疮疹正宜用之，非升麻汤之比。故知升麻汤未辨认间服之，能消诸蕴热，而解毒于未然。及斑已见，则当以和平药安养之。升麻、葛根性大寒，疮疹既出而服之，则反使寒弱为出迟，为寒中，为陷伏。小儿禀受实者庶几，或所禀怯弱者，最为大害，不可不知。故方书有直言疮疹可下者，有直言不可下者，人之禀受不同，方宜又异，岂可执于一偏而不知变？且北方冬月则风寒冰烈，南方除夜，天气温和，花卉亦发，万物亦应时丰，四季皆无毒热酷寒之害。以此观之，所禀既异，所治亦殊，在临时通宜而用之。不可下与可下，自有证候，故执一者乃医之病矣。<br />
　　　　　气匀即出快<br />
<br />
　　《难经》云：气行则血行，气止则血止。故气主呵之，血主濡之。濡，软也。气行即血随而行之，气滞则血壅之。故张氏论疮疹气匀即出快，盖脏腑既有蕴毒，方其壅于肌肤，热喜散而出为疮疹，热亦不能复还。营卫周流，血气流注，则出而无阻，盖气匀即出快，此其义也。或有结搏，或里有食滞于中焦不化，或外寒所感，皆令壅遏不通，故气既滞则血不流，何由而出？当此不能审察之，则至危毙者有矣。能使气匀，行而不滞，疮疹无不出者。<br />
　　　　　疮成脓疱烦躁<br />
<br />
　　疮疹之发有渐，当审次序可也。若先后失序，轻重失时，敛散不得其宜，则必见差悞矣。夫斑疮疹始作而未出者，当疏利令轻也。既出而成血疱，当令营卫升降，调脾胃，令不冷不热；及其将作脓，毒气正甚，大肠不通者，润以通之；大便自利者，温而固之；小便不通者，导之；及其结痂则解散其毒，此治之大体也。且疮疹作脓，是血疱结造也。心者主疮疡，主烦躁，当其作脓，毒气已出，未得净尽，则毒气应心而燥生矣。若血疱作而烦躁，此热毒欲散未散之际，但解热毒而已，宜用豆汤解之，以黑豆煎汁放温，徐徐与饮之。<br />
　　　　　身热耳尖脚梢冷腹内痛成块<br />
<br />
　　病有似是而非，若同而异者。盖肢体冷而腹痛者，此毒气在里，若不能审谛，必作极寒治之，反以热药，为害愈深。未冷极者愈深[未冷极者　原作「原本阙六字」，据《奇效良方》疮疹门补。]，不问身有无寒热，肢冷腹痛，必大便自利，倦卧恶寒。今身热肢冷，腹痛，大便不通，盖热毒在里，则热甚而发厥，伏热深而疮疹不能出者，宜以蝉蜕末煎水服之；而已出者，亦可服之，无害。毒气得泄则四肢温暖，腹痛自止矣。前人论腹痛有虚有实，肠鸣自利而腹痛者为虚痛，是冷也；腹满而不大便者为实痛，是热也。今腹中痛而不大便，又身热耳尖冷脚冷，为疮疹证明矣。又有疮疹始发，腹中有块而痛，医者不能详辨，多作食积下之，至于夭亡者多矣。<br />
　　　　　爱护将理<br />
<br />
　　小儿鼻塞，摩顖以通之；营卫不和，洗浴以通之；腠理空疏，粉末以密之，此皆外可以通肌也。及其疮疹既作，血肉作脓痂，肌嫩未实，诸气可通，恐恶气有所触犯而入，故制方论，使爱护而为防备计，故云已出未出，切忌见杂气冲触兼劳人及狐臭人熏之，尤忌房劳人相近；未愈者不可当风坐卧，如当风即成疥癣也。若疮疥脓疱出，可烧牛粪灰贴之，则速愈而无瘢痕也。及左右上下，不可缺胡荽酒，能御汗气恶气也。若能食者，时与葡萄食之，为其能利小便，及取出快如穗之义。若斑烂脓痛甚者，以干净黄土细罗以敷之，仍数数食蜜。若势轻者，则以芒硝和猪胆调涂疮上，勿令动着，直候疮痂落也。有大段疮发不通，卧席以麦麸垫卧将息，不问已发未发，皆可烧乳香于房室中，令气味不绝，辟一切恶气。<br />
　　　　　手足冷腹中硬为疮疹<br />
<br />
　　脏腑已有伏热而感外风寒以击之，此阴阳相搏于营卫，轻者在腑为疹，重者在脏为疮痘；若手足梢冷尻阴冷腹中硬痛者，是疮疹证。或有惊证者，由蕴热动心，切不可悞投惊药。若惊药悞投，则毒邪内攻，其疮不出，便至危殆。或出后为倒靥，但服平和匀气发散药必愈。<br />
　　　　　疮疹未见乃可疏利<br />
<br />
　　凡婴童患疮痘候，初觉似伤寒，面色与四肢俱赤，壮热头疼，腰背痛，足多厥冷，眼睛或黄或赤，脉息但多洪数，绝大不定，小便赤而大便多秘，才觉四肢色候，虽是疮疹未攻皮毛穴出者，可便服饵，匀和脏腑，疏利毒气。若疮痘已结在皮毛穴间，微微自出，即不可疏利也。或有脓水者，却可疏利也。盖热毒已在外，恐里有余，未解则可疏利也。疏利宜黄连散、青黛散、当归散。<br />
　　　　　石壁经论疮疹歌<br />
<br />
　　小儿疮疹候偏多，咳嗽痰涎作久疴。热候心神如怕物，惊时羊眼白番波。认目看灯睛有焰，吐来气逆又相磨。十岁梦中如发搐，唇红脸赤疏交罗。汤水心烦头满热，耳冷脚冷发无过。舌上有如粟米样，定知三日发交瘥。此病未来宜早疗，莫将凉药与伊摩。细辨形证为妙用，只将平药以调和。<br />
　　　　　辨刘氏论转下张氏论用药<br />

                    <br>
                        <br />
　　刘氏云：初虞世所著必用方，大有益于世，惟疮疹云当转下，悞人甚多。缘方宜不同，所禀虚实有异故也。盖小儿疮疹转泻则内虚，毒气不能运出，复攻于里，陷伏多致夭伤。张氏论用药，疮疹服惺惺散，次服人参羌活散等，如壮热未退，切不可通利大便，及温热药，恐令疮疹不出。二人之论，与初虞世之论，皆未可执，须在临时可温则温，可下则下，皆有可温可下证，别具详之，学者宜通变用之可也。<br />
古今图书集成医部全录卷四百六十三<br />
<br />
痘疹门<br />
<br />
　　　　奇效良方【明?方贤】<br />
<br />
　　　　　疮疹热与诸般热不同<br />
<br />
　　此已下论痘疹已出证。<br />
　　发热证候多般，疮疹亦发热也，其体热则同，所得之由不同，须引证而辨明之则各异。发热如疟状，热作有时者，名潮热；发热饮食不减者，名风热；发热而头热肚热，右额有纹者，名食热；发热而多渴，渴则泻者，名疳热；发热唇上下汗出，唇中间起一白疱子，及耳阴皆冷者，名变蒸；发热而额正中发际有青纹，下至眉心则发惊者，名惊热；发热而皮肤或赤色热痛，时时啼叫者，名丹热；发热目闭面赤色者，名胎热；发热而面赤，汗出而鼻流清涕，左额有青筋纹者，名伤风热；发热而面色青惨，耳鼻冷，恶寒无汗，亦左额有青筋，手足厥冷者，此名伤寒热也。又有变蒸之中，偶有时行寒疫者，则耳与阴反热。若疮疹发热则不同。然呵欠烦闷，时发惊悸，乍凉乍热，手足时冷，面目腮颊赤，嗽嚏者，此皆疮疹之热证也。<br />
　　　　　出视轻重<br />
<br />
　　病有轻重，药有深浅。病深药浅，不能去病；病浅药深，真气受弊。观疮疹分轻重而治之：其疮出稀者轻，里外肥红者轻，外黑里白者轻。疮夹疹者，半轻半重也。一发而出尽者重也，外黑而里赤者微重，外白而里黑太重也。青干势陷昏睡，汗出不止，烦躁热渴，腹胀啼喘，大小便不通者，困也。疮中端黑点如针孔者，势剧也。论轻重为用药之法，轻者宜匀气，令其自出也；半轻半重者宜解毒，散毒则自轻也；毒气重者宜利小便，太重而势剧者，当随证渗泄。热气冲于心，则谵言妄语，则朱砂、参、苓之类可用也。蒸于肝则搐搦，伏若惊癎，则防风、羌活、天麻、全蝎、南星之类可用也。蒸于脾则腹胀渴水，大便秘，目肿，则枳壳散、橘、曲、山栀、地黄之类可用也。蒸于肺则喘急渴水，咳嗽鼻干，则桑白皮、马兜铃、半夏之类皆可用。毒气归肾而黑靥倒入者，宜猪尾膏、活血散，皆可急而用之也。又有风邪客搏于皮肤，热不得泄，疮变为瘾疹之状，皮肤搔痒者则轻。又有内先蕴热，外被风邪相连，搏于血则赤斑，其毒亦深。伤寒变疮痘者，其伤寒热毒甚而发疱疮，其疮也或白或赤，发于皮肤，头作浆戴白脓者轻；有紫黑作根，隐隐在肌肉里者，其毒必甚；重者五内七窍皆有疮，其形发如豆，故以名焉。大抵正疮，痘是母腹中时受积秽，良由内实而斑毒生，其感风感寒，为瘾疹，为斑毒，为痘疮，皆外邪乘内虚而伏于脏腑，内外皆热，热蓄血聚，壅遏不行，蕴结而成也。所遇之初不同，可不辨正之。疮子内实而生者，五脏各有一证，前篇备论之矣。且伤寒伤风，何以别之？面青四肢微厥，无汗而恶寒，耳与阴皆热者，伤寒也；伤风者，面赤四肢烦，鼻流涕，有汗恶风。此二者宜审，早早治之，不尔，为疮疹也。若在母腹中蕴毒气者，《千金方》云：儿初生，以生地黄汁一蚬壳与服，便下黑粪佳。及疮疹临发未出之间，以升麻汤解之；冬温，以三豆饮子解之。时气发疮疹，恐相传染，以茜草煎汁解之。此皆疮痘当用者。惟伤寒伤风，变为疮痘，是汗下失时之过。<br />
　　　　　疏利与取转不同<br />
<br />
　　疮疹已出，热毒居表而不可疏利。疏利是未出时即疏利之，疏则散其热气，利则滑其肌窍，使热毒则发泄而不壅遏，其疮疹轻而易出也。及其疮疹已出，即不可疏利，宜以和平匀气药调理为宜，又曷尝令人取转耶？且疏利与取转，相去辽远。疏利者，是以轻凉之药，疏散使易出也，如黄连散、青黛散、当归散。烦躁睡卧不安，频煎豆汤徐徐服之。取转者，是以峻快之药转下也，如巴豆、芒硝、轻粉、水银之类是也。疏利与取转，轻重殊等，不可同日而语。古言疏利，今乃为取转，得不为误耶？<br />
　　　　　辨董汲指迷方论与钱氏活人书不同<br />
　　小儿所禀，有虚有实，病证有寒有温，故良工随宜而治，各得其所。今观董汲与《指迷方论》，其禀气厚者，或病热而又失于解利，有蕴积热毒者，治法则当利，利之无不愈。此由小儿禀气已厚，又有病热而失于解利，蕴热在中则宜利之，利之无不愈矣。此董汲、《指迷》用药之意，皆热毒未出于表，蕴毒在里时用之也，若无钱氏方、《活人书》用药之意。钱氏论：倒靥欲脾强胜肾，得身温而渴，阳气复者可生也。《活人书》云：身热耳冷尻冷，辄用利药则杀人。二人之论身热为疮疹毒以在表，气虚在里，故不可利，但以温平解毒而已。故知伤寒身热而下之早，毒气入里为结胸。疮疹为热，若表下之早，为黑靥，为陷伏。四人之论，皆不可废，用之要得其宜。后之医者，当以董汲、《指迷方》治疮疹未出，预截热毒；若已出了者，解利余毒，则无不愈矣。以钱氏、朱氏之意治疮疹正作，使外不至太过，里不至陷伏，赤无不愈者。大抵治病皆当随宜用之，最为要法。譬如小儿患有伤冷者，有伏热者，有被惊者，有感风寒者，有伤食者，临期分别，岂可泥于一曲？况习医者又随方而用之，以愚矔之，昧者徒互见其偏。审之四说，皆为可用。<br />
　　　　　方宜不同用药亦异<br />
<br />
　　《素问》云：一病而用药各不同，皆愈者何也？此地势使然尔。且东方食鱼而嗜咸，令人黑色而粗理，为病痈疡，以砭石治之。西方风土刚强，外邪不能伤，其病生于内，治之宜于毒药。北方风寒冰冽，脏寒生满病，其治宜于灸焫。南方天地所长养阳盛处，其地下水土弱，而雾露之所聚，其民嗜酸而食胕，病为挛痹，治以微针。中央地平以湿，其生万物也众，食杂而不劳，病为痿厥寒热，其治宜于导引按蹺。是以五方地势高下不同，治法亦异。故仲景治伤寒用桂枝、麻黄、大青龙汤，皆是热性药，云西北二方，行之无不应验，惟江淮地暖处，用加减法，如升麻、石膏、知母之类，是随此五方地气而用药也。又云：病素有虚实者，并用古方不在加减法，当此随时变通，不可泥于一曲。且西方风土刚强，外邪不能袭，病生于里，其治宜毒药利之。设有阴证者，亦须用理中汤、四逆汤之类以助阳气。南方虽为阳精拱上，其地下水土弱，雾露之所聚，病为挛痹，设有阳证者，宜用大黄、大青、黄连、葶苈、苦酒之类，以复阴气也。此皆前人得随时增减之理，则知疮疹岂在专补专泻，但应当日脉证祛逐可也。方宜各自不同，故用药岂可执泥哉！<br />
　　　　　戒失饥不可当风冷<br />
<br />
　　人之饮食起居，有消息虚实存焉。且昼日起居行坐，其气血渐降也；夜则倒眠，血气渐升，则心安而逸也。此上下升降，虚实运动也。且人之胸腹，方其饥也，则肠实而胃虚；及其饱也，则胃实而肠虚。此平居饮食进而无病，尚且一起居一饮食而一虚一实存焉。况小儿在母腹中，所蕴秽毒在脏腑，欲出为里热，热甚而发于外，其热暴出，其里暴虚，正赖饮食汤药以助之。苟或失饥，内无食以助胃，何以运出其疮痘，则为黑靥陷伏者多矣，此内虚所致也。故不可失饥者此也。又疮疹正出，乃表实里虚，心烦恶热而欲冷，或起居当风，或失盖覆，则虚热被外风寒所搏，而为陷伏者亦多，此外邪所致，视疮疹者可不谨欤！<br />
　　　　　大热当利小便小热当解毒<br />
<br />
　　前人论疮疹有大热，则当利其小便。盖大热则皮热脉实，大小便皆不利，心热而渴，气满而喘，能食，不结脓血痂疕，当此里热既盛，惧其生他疾，故利小便，心火有所导引，虽不用冷药，热亦自减去矣。可待其疮疹至热过，不为冷悞，尤为良法。其小热则解毒，盖小热不解，大热必生，小热而利小便则损气，当此有小热，不可利小便，但解热而已，如玳瑁汤、独胜散、安斑散、如圣散、紫草汤、犀角饮，此虽不利其小便，其热亦不能为害。当思前人云，大热者方利其小便，有小热者尚不敢利其小便，恐致损气。彼其妄下者，可不愧乎！<br />
　　　　　小便赤濇心腹胀满<br />
<br />
　　因疮疹伏热在胃，则中有所隔，上则心火不降故小便赤，下则阴气不能升故为心腹胀满，董氏紫草散发出其毒，胃中热散，自然冰释。详其药味，以紫草发散，以黄芪定痛解毒生肌，以枳壳治腹胀，令大肠不秘，气通消胀，以木通导心热而利小便，以甘草和之。古人用药，必有至理焉，可以意推之。<br />
　　　　　先利而后出但解毒不可再利<br />
<br />
　　饮食芳味，虽能益人，用之过亦能害人。况烈毒慓悍之药，又在已下之后，岂可再利之？此五脏不可再伤故也。盖疮疹未出，已曾先利之，今疮疹始出，则内无壅滞，热毒纵有，亦轻矣。故云曾经下后，惟有热者，但解毒，其热亦庶几矣。大抵疮疹不经下，亦有内虚者，当匀气安养之。又况曾下而后疮疹出，若又下之，是重虚也。<br />
　　　　　烦躁而渴<br />
<br />
　　心经有热则烦躁，脾脏津液少，必口燥咽干而渴也。疮疹已出未出，皆宜用甘草散。若心烦发渴，大便不通，小便赤滞者，宜服通关散。烦而喘闷，灯心汤主之。夏月天气大热夹暑，烦躁热渴，大便秘而小便赤者，白虎汤加人参煎服之。虚烦发躁而渴，小便不利者，五苓散、酒蒸黄连丸皆要药也，宜择而用之。<br />
　　　　　睡卧不安<br />
<br />
　　阳气胜而阴气少，则烦而躁，甚则蕴，心悸动不能安矣。故身热烦躁，睡卧不安，但清心利小便则自然安适。若表不解，身热而烦躁，睡卧不安者，服冰解散。或结粪大便秘而烦躁不得眠者，必腹胀手掌心腋下有汗，宜服麻仁丸，或煎黑豆徐徐饮之，甚者青黛散以水调服。惟津液枯少，虚烦之气，昼夜不得眠者，酸枣二汤为良也。<br />
　　　　　状如蚊蚤所啮毒盛色黑<br />
<br />
　　疮疹陷伏，虚实不同，宜详辨之。有胃寒营卫气虚而陷伏者，则肌肤慢，疮瘢皆白，不欲食或呕，大便不秘，小便清白者，此皆宜温之，活血散、人齿散、胃爱散。虚寒甚而至于自利，间亦可用，虽附子、理中、豆蔻亦可用，疮出为期。又有毒气内外壅遏，热蓄结聚而不散，毒气壅瘀于肌肤，急出不得，壅于毒气，倒靥黑色，盖血活如朱砂如鸡冠色，若毒瘀血聚则黑色。又如蚊蚤所啮而黑色者，由毒气暴出，瘀热搏之，故血凝而不得出，为黑靥，其证最恶，其大小便秘，腹胀满，喘急烦躁者，宜用山栀子汤、宣毒膏。治黑疮子患候，无比散。毒气内攻，紫黑色出不快者，庄氏云：斑疮倒靥而黑色者，谓之鬼疮子，宜獖猪尾血调脑子佳。<br />
　　　　　悞服凉药冰伏<br />
<br />
　　小儿胃热出斑疮，盖胃者主一身肌肉，其胃中热则身热，身热太甚，斑毒得出，胃热既出，其里已虚，合以和平药调助之。又有医者及病家，未明乎此，见其热便用凉药，是里无热，又加冷药，则里稍寒，使疮子不能出也。凡有热则气散，有寒则气敛，使肌肤急而腠理秘固，疮子轻者为出迟，重者为倒靥，可用胃爱散以温之。胃气既复得温，营卫复行则出矣。故胃爱散以脾胃生寒而用之。<br />
　　　　　便血粪黑睡而不醒<br />
<br />
　　疮子当出而不出者，此由毒气当散而不散也。盖心主血而营于血，疮疹不出，毒气壅瘀于里，则为便血黑色，故神昏睡而不醒，其证甚恶，脱壳散、犀角地黄汤主之。<br />
　　　　　已出而腹账<br />
<br />
　　疮疹已出而腹胀者何？此阴阳不和也，此毒气陷伏入里也。二者缘毒气已出而未尽，又正热，或外伤寒而内伤于冷也。大抵疮毒正作，热毒蕴积，则多渴烦躁而引饮，又或投凉药，或饮冷水，故热被冷激而不能蒸出，冷气内拒而不能消化，其冷热毒气相搏于里则不消，令人腹胀气喘，甚者发寒肢厥，疮瘢白而无血色，或至不救，急宜以温中药逐冷气，冷气散则腹胀亦消。昧者一见腹胀，莫不更增宣泻，是谓重困。盖伤于冷者，必不能食，大小便利，时时下气，此伤冷阴阳气不和也。又有毒气陷伏入里者，疮疹出迟，毒气倒靥，亦令儿腹胀，亦宜用温平解毒快气药，如人齿散、活血散之类服之。大抵毒气伏入者，必有热证相杂，或渴或烦躁，或大小便赤濇，或啼哭不止者，则陷伏黑靥，证中具详。若腹胀目闭，口中如烂肉臭者，其证恶，此为难治。<br />
　　　　　当下当救里<br />
<br />
　　疮子半出半不出，此毒气半在里而不出尽故也。或盛出大便不通，小便赤濇，喘粗腹胀而齿唇干，口燥引饮，谵语者，当急下之。此由毒气弥盛而内外皆热。若大便里急后重者，当令大便润过；内不燥不里急后重，腹不胀者，且利其小便。又有疮子半出半不出，下利，四肢厥逆，腹胀呃逆，此由里寒毒气不能出，故宜以姜附理中等药急温之。一则言当下者，恐毒气复入故也；一则言宜温者，恐无胃阳以行营卫，虚实之势剧也。故二者俱不可废。<br />
　　　　　既下惧太早<br />
<br />
　　夫病有迟速，药当随应而用，可以速则速，可以缓则缓，如向应桴，间不容栉。且疮疹始出，未有可下证，但以和平药调理之，乳食饱哺之，避风寒以温之，三者皆为保子之常法。如疮疹见而三五日尚未出者，可微发之；微发不出，则大发之；大发之出不多，脉息平和，无他证者，即疮本稀不可更表散也。今人才见表不出，热又不退，必便下之，其内虚，疮子将发者则因利而不出，疮子已出者必复陷，陷必黑靥，疮子归肾，此为脾土弱而肾水反胜，钱氏以百祥丸下膀胱毒，则脾土自实，疮痘可以复出。与其下膀胱毒于黑靥之后，莫若正脾土于未出之先，则不下为愈。是风与热证皆可下，今见热而即下，故不可也。况下之纵愈，亦有三证：一为疥癣，二为痘痈，三为目赤。有此证者，皆下之失于早，不可不戒。故前人论曰：疮疹未见，乃可疏利，是热毒未形容间，毒在脏腑则预下之也。又牛黄丹证云：疮疹出定，大便不通，令脓汁不干者，可下之。以此观之，当下证是未出之前，及已出定之后，非正出而可下也。且利毒丸虽治胃热，疮疹欲出，温壮腹胀，气粗，大小便赤濇，烦渴舌干，睡中惊而厥，脉沉大滑数，虽名利毒丸利其邪热，况用大黄，大黄性利毒解表，故伤寒当利亦用之。又通关散证云：治患疮疹，心躁发渴，便赤，口舌生疮，用木通、瞿麦、滑石，皆利小便药也。二方皆谓大小便热为害，甚则去其热毒气，苟不用之，又为失下之害，故用之。岂是疮疹正出而下之也？故下之者不可太早。<br />

                    <br>
                        　　　　　误下证<br />
<br />
　　伤寒身热，固不可下，疮疹热亦在表，尤不可转下者，盖热毒已在表故也。《活人书》云：小儿身热，耳冷尻冷，咳嗽，辄用利药，必毒气入里则杀人。盖热在表则表实而里虚，故身虽热，里无可下证而便下之，则里无阳以应表，至于陷伏而死者多矣。大抵疮疹，血气顺脾胃温则易发，若里无热而误于疏转，则令气弱血濇脾冷，营卫无以运化，而毒气难泄，立见危殆，尤当审辨。又况小儿鼻塞唇焦，内伏热也。脉细面色萎黄，或青色，皮肤又慢，口吐清涎者，此误下证也。或服凉药太过，或里无热壅滞，则不可下也。<br />
　　　　　疮疹有当大便过有当温有当下<br />
　　此已下论疮痘已出后，复生他疾。<br />
　　夫疮疹伤寒风热伤食诸证，身有热者，如大便四五日或六七月不通者，须用少药令润过，非取峻快之意。亦有外证参之，须仔细辨认为宜。如仲景云：阳结阴结大便秘者，至十四日十七日方剧。苟若至十四日十七日，因有他病，损耗津液而无结粪，腹不胀，不里急后重，则不可攻之，盖肠无结粪故也。今言六七日令润过，气升降，则身热者不生他疾，缘小儿纯阳身热，而大便不通者易实，大便自利者易虚，易生他疾，当调令大便如常，最为候脏腑虚实之要法也。虽然，大便秘非一证，有风秘，有气秘，有热秘、虚秘、冷秘，用药当细辨也。且人能食，大便不通，结濇如下栗块者，风秘也；烦躁饮引，小便赤而大便秘，腋下手掌心有汗者，热秘也；腹胀肠中虚鸣，胸胁不利者，腰腹引痛者，气秘也；呕吐清水，不能食，面青而瘦，冷秘也；或久病不能乳食，腹不胀，不里急后重，虽久不大便者，虚秘也。凡此五秘者，当随证治之。若大便如常，且不可以冷药与服，恐水注胃脉，营卫不行，则疮疹亦不出矣。又有患至五七日，自然泻者，须用如理中丸等温肠胃药。若泻住即止后服，亦不可过热，此是当下当温之证。又有疮疹出正盛，喘粗气急腹胀，小便赤濇，手掌心并腋下有汗，或睡中谵语大便不通者，用四顺饮子，得气通喘定腹不胀则已之。下之疮红快者，更不须通也。<br />
　　　　　或吐或泻或不食<br />
<br />
　　疮疹之证，或吐或泻或不食者，此由脾胃虚弱也。小儿胃热出斑疮，大抵疮疹多出于胃，缘热毒方作之际，必多烦渴燥热引饮，或于风寒处坐卧，遂令冷热相搏，冷气入胃，故令胃冷则吐，脾冷则泻，脾胃皆虚则不食也。当以治中益黄等随证与之，甚者随宜增减，以吐利止为度。又有热吐热泻则不同，何以别之？盖热吐者，手掌心并腋下热而濈濈有汗，发渴而脸赤，喜饮冷，未能言而揭者，则一向饮乳，聚其饮乳满于胸臆，不能消化，吐出时，是热吐也。热吐了，又急欲食乳，是内热而渴，但不能言其渴。医者不审，见吐利便用燥药，热极生风者，害人甚众。非特疮疹有此，他证亦不用。此分热吐热泻尤审。热泻者，小便赤濇而渴，口燥咽干，皆当用五苓散、竹叶半夏汤主之。小儿不食，亦有虚实二证，或吐或利，面青而目睛青黑色而不食乳者，为虚寒而不食也，宜温之。大小便如常，面赤而壅，或渴或睡中惊，或咬齿，目白睛黄赤，或气喘或身热而不食乳者，此为实热中满而不食乳也。犹如伏热者，亦不思食，胸膈满闷故也。尤宜详审。<br />
　　　　　疮疹皆多在表不可妄下<br />
<br />
　　伤风与寒以汗解，汗者谷之精气也。疮疹作脓血痂疕，脓血痂疕，血也，古人以解利药如升麻汤之类，皆惧其血热毒甚则疮疹尤甚，故少凉血以解其毒，疮疹亦易于将理，何尝以转泻伤其脏腑脾胃也？盖脏腑脾胃既寒，何以运行营卫？营卫既迟，疮疹脓血痂疕何以蒸成？故知伤寒则气行汗出而已，尚不可下，况疮疹在血气温厚，内不虚而外不寒，则出而不伏陷矣。胡不观内补散治痈疽至验，皆是暖血行营卫药？今疮疹与痈疽，皆疮也，何尝以转泻治痈疽也？<br />
　　　　　陷伏倒靥<br />
<br />
　　疮疹陷伏倒靥，方书称倒靥而已，殊不知内虚不能尽出者为陷伏，外被风寒所迫或被恶气冲触而不得出者名倒靥。然得之有始末轻重不同，若一概用药，因兹夭横者多矣。盖疮疹已出斑点为始，以血疱为中，以结脓窠痂疙为末，三者浅深不同，乌得不论？夫既出斑点为始者，脏腑蒸蕴毒气，内外皆热，数日既热甚，蕴斑毒于肌窍，出于皮肤。亦有陷伏，亦有倒靥。斑点始出，外被风寒所感，使肌窍复闭，血凝濇而不行，必身疼四肢微厥，气血盛实，舆风寒相搏于肌肤，必大小便秘，斑点不长或黑色，或身生青紫瘾疹，此为倒靥也，当此可温肌发散风寒，如紫草、蝉蜕、陈皮、葡萄、人齿、僵蚕、荷叶之类，温散寒邪，然后热气复行则斑出矣。有胃虚而不能副营卫者，虽出而复没，故斑晕白色或黑色，此内虚所致，故出而无血气以应之。其人必不能食乳，或大便自利，小便不赤而清，或倦或呕，四肢微厥，其由内胃既虚，自不能出，此为陷伏也，当此宜用温辛之药，令其胃暖，营卫复温，必自然出矣，如理中汤、活血散、人齿散之类以温之；吐利甚者，须姜、附、硫、桂亦可用，此治内自虚而陷伏者也。若以血疱为中者，是红斑出之后，至足有斑为齐，斑疹毒方出尽也。自斑点生如豆，起于肌肤之上，所以血疱为中者，未结脓血痂疕之前证也。血疱七日，当结脓血痂疕，当此或外被风寒所感为倒靥，或胃气虚吐泻为陷伏者，亦如前法治之可也。血疱是毒气正盛，阳热内外弥满，无阴以收之而疱出，至七日而当结脓窠痂疕而愈。今七日而尚如豆大，血贯之不结脓窠，此由毒气内外贯注血热相搏，必复入于心矣，立至危毙。急以猪尾膏凉心血，使阴气感之，必随时结痂疕而愈。古人以朱砂、脑、麝、猪血等凉心药治疮疹，是治其毒气已出后，心热毒气倍常则用之也，非治里自弱而陷伏者，非肌窍感寒而倒靥者可用也。陷伏倒靥皆虚寒证。陷伏胃弱自不能出，当温之。倒靥是风寒外感于肌窍，当发散，故非猪尾膏证。猪尾膏是治心热太过而不能自收敛结痂疕者，非为凉脾药也。盖《素问》云：疮疡燥痛痒，皆出于心。当血疱后紫黑而不结脓窠，其热内外贯注，毒气必复于心则危矣。以血疱结脓窠，脓窠结痂疕。如结脓窠痂疕，内外有感冒而生病者，此触冒之过，治之无异于前斑点时用药也。观小儿数日减食则胃虚，热甚气耗，作斑点脓窠则血弱，结痂疕之际，少增滋养营卫调适寒温药以助之佳。病后服解利药，亦不可缓也。疮疹未透，心烦狂躁，气喘妄语，或见鬼者，龙脑膏；触犯黑色者，夺命膏；黑陷者，百祥丸、蓝根散、四圣散、人齿散；毒盛而黑色者，山栀汤、宣毒膏。《良方》治毒气入脏而不出者，脑子猪血酒。《活人书》黑疮子恶候，无比散、倍金散、朱砂散；疮子反入，抵圣丸、救生散、玳瑁散、化斑散；疮子靥，花蛇散、麻黄汤、湿生虫散、橄榄核磨水、牛蒡散；治黑色名鬼疮子，人齿猪血散。皆是热盛毒气倒靥者，非治里虚吐泻，不食而倒餍。如脾胃虚吐泻，或斑未出，医人不识，误用凉药冰却，致令内伏不出，胃爱散主之。服之汗出者，不用控心散；如无汗，即服控心散，后下羌活散为良。<br />
　　　　　黑陷耳骩反热<br />
<br />
　　五行以土旺制水，五脏以脾制肾，盖土旺水升上而不下走泄，此五行相生相制，使之既济，此五脏平和阴阳升降也。且人平居饮食以滋脾土，脾土运化滋营卫。观脾土于中，上滋肝营肺卫，下以肾水不走泄，苟失其平，则有太过不及之患。何以知之？疮痘出而耳骩冷，此脾土胜肾水；疮痘陷而耳骩热，此肾水反胜脾土矣。盖耳骩者肾也，体热则血脉敷荣，则谷气盛也。钱氏百祥丸泻膀胱肾水，令脾土复旺，当此致于不救者，亦十有八九，亦岂得已而用之哉？当此之际，不用百祥丸则无治法，毒气去而真气不绝者犹活，不去其毒则束手矣。如《活人书》厥阴证土败木贼，用承气汤泻其毒气，亦岂得已而用之？当此而不下，亦不可也。愚思之，与其疮痘用百祥丸，伤寒承气汤下其毒，莫若救脾土于未侵之先，治其未然者为良，庶几不致狼狈之地，成功于不见危处为妙。<br />
　　　　　黑有逆顺<br />
<br />
　　疮疹出者为顺，黑靥陷伏者为逆。然其中黑靥亦有顺者，此为疮逆，脾气乃强，则脾土盛制水也。是脾强而肾退，虽黑靥而忽泻脓血并痂疕者顺。此必旧服补脾药，脾气得盛而不衰，其外肢络疮黑靥而不危者，得脾脏不衰，则心肺肝肾有以救之。《素问》云：脾病则五脏危，今脾土既盛，余四脏则无虑矣。脏腑既无亏盈，则不能为害。又有黑靥而逆者，乃水谷不消，泻乳不化者逆。是脾虚不能制肾，故水谷乳食不化而自泄，此脾土既衰于里，外有疮疹黑靥者，是毒气陷伏，必先入脾，脾虚而受毒，四脏皆困而危殆矣，是以为逆，为难治。尝观古书云：病在脏者半死半生，病在表者轻。以此疮疹泻脓血疮痂者虽顺，非可为常治法，此亦九死一生之证尔。<br />
　　　　　出迟朝夜啼哭<br />
<br />
　　神魂魄意智，此五脏之正神也。喜怒悲忧恐，五脏之情伪也。人之五脏调畅则安适，抑郁则烦闷。故小儿疮疹者，蕴非常之热毒为疮疹，而外未得出，在脏腑而不能散，故喜怒不常，悲恐相仍，则神不能安而朝夜啼哭也。当此医者察其蕴毒在表在里，当随证渗泄。若发热渴水，面赤小便赤，宜微表，令出可也。若外无热，大便秘，腹胀满者，当令大便通。大抵内无壅滞之气，则营卫通行，神魂泰然，疮疹亦出快矣。昧者不知察，惟见朝夜啼哭，或以为心热，或以为聚痰，或凉或下，不能去其表里热毒，复使其冷热相并，反生多疾，不可不知。<br />
　　　　　凸凹生疮<br />
<br />
　　疮疹结脓痂，可抓碎之，则不成瘢痕，今疮痂虽结，瘢犹靥肌肉，致令凸凹也。故在结脓未成干疕，抓去之，则不成瘢痕矣。有疮疹愈而再生者，此因疮疹安后失解利，毒气留滞败热于肌肉之间也，宜用明胶散，次服密陀僧散、腻粉散、雁屎白散、牡蛎散、马齿苋散、秦皮散等，以敷之为良。与其用药于已再生疮疹之后，莫若解毒于未再成疮疹之先。<br />
　　　　　大便如常<br />
<br />
　　脾胃纳谷气，大小肠出滓粕，此平居察虚实冷热之处。盖饮食进退则知人之谷气虚实，大小便滑濇则知人之冷热也。热则秘濇而不通，冷则滑泄而无度。今大便如常，则知脏腑平和，无大热大冷之患，故不在补泻，亦不可妄攻击也。且《活人书》云：清便自调，则是大便如常。又云：大便坚，小便数，不可用承气汤攻之。是津液已行于小便，故但以麻仁、脾约丸用之可也。小便清者不可下，此无里热也。大便硬而小便少者，未可攻，此津液当还入胃中大便自过也。阳明病自汗出，若发汗，小便自利者不可下，此表里皆亡津液也。又云：小便赤却当下，此是表里证俱见，以五苓散主之。又云：不大便六七日，头疼有热者，是里证，当下。小便清者，知不在里，仍在表。又云：大便硬而脉沉细是里证，当下。以此观之，古人治病，未有不审饮食进退，大小便滑濇者，自外而知里。此非专治疮疹之法，若或疮疹或医他病，用之亦良。况婴儿未能言者，尤当用此。<br />
　　　　　悞服热药则损目冷药则夭伤<br />
<br />
　　火制金，木制土，水生木，木生火，皆自然之理也，顺之则安，逆之则否。故疮疹是热而生，又益以热药则损目，抑之以冷药则为陷伏。盖人身无非常之热，亦无非常之冷，但温和而已。今疮疹身暴蕴非常之热，而郁发肌腠，蒸之为疮疹，顺其热则出而毒散；及其热过则损目，为咽痛，为痈疡，为狂眩；抑之以冷为陷伏，为黑靥，为夭伤。故善医者，使阳不致亏盈，阴不至愆伏，调适中和而已。苟为不然，阳胜则热盛。[阳胜则热盛　原作「原本阙五字」，据《奇效良方》疮疹论补。]而生风，肝应于目，无不害目者；阴盛则脾土无燥气，肾水反胜，为黑黡陷伏，则夭伤者多矣，不[阴盛……矣不　原作「原本阙二十四字」，据同上补。]可不察。<br />
　　　　　斑烂<br />
<br />
　　病当发散而不发散，则毒气闭塞，胸满喘促，闷乱而不知人，不当发散而强发散，则热毒随阳出于肌窍，皆为斑疮，遍身无数，肌肉如烂，故名曰斑烂，此失于不善表者之过也。治斑烂之法，调脾进食，大便令不秘不利，养营卫以生肌解毒，则无目赤，无咽痛，无口疮，无吐衄等证。解之不至于冷，调养不至于热，最为良法也。但斑烂发脓痛，甚者用干黄土罗为细末敷之；轻者则芒硝、猪胆汁调涂疮上，勿令动着，直候疮疹痂疕自落。大段疮发多不适卧席者，即用麦麸簟卧将息，最为佳。又有因发表过多，外则斑烂，为阳气在外，内虚生寒，脏腑自利，急当救里，如理中、豆蔻之类，脏腑自温平，其疮必愈。<br />
　　　　　感寒与疮疹伏热混杂而发<br />
<br />
　　疮疹是五脏伏热于里，因热蒸而出外，其感冒是外感寒邪，渐伏入里，且感寒始发，则头疼发热恶寒，鼻流清涕，左额有青纹者，感寒也。夫感寒者，寒极则生热邪，热盛则实，实则动，所伏疮疹之寒热交作，阴阳混杂，证候非一。故医者若汗若下，则疮疹随出。盖感寒在表，蕴热在里，寒极而生热，热则随出。若不去其寒，则疮疹不能出，但表证身热而喘，则微汗和解之；里证腹胀，大便秘小便赤濇者，则微利之；烦躁渴甚者，但利小便；胸满食不下者，宜吐之。此发汗吐下利小便，皆是去感寒伏热邪气也。治之则当发汗吐下利小便，随手而愈。但用药者，不可令药太过，最为良法。如过于表者，疮疹出则为斑烂，为口伤烂赤；下之过者为痞闷，为内陷，为下脓血。当此细推之，疮疹非感寒之比，缘有疮疹随出，故用药者不可不谨。<br />

                    <br>
                        　　　　　郁毒不散<br />
<br />
　　治病当随时变通，不可泥于一曲也。且疮疹之证，如热毒在表者不可下，下之则里虚为害；非虚，亦不可助之，助之里有壅热为害；亦不可令有大热。故前人云：斑疹未见者，以葛根汤、鼠粘子汤、惺惺散、紫草饮子解利之，但里不至冷，大便不至利，气实者可服之。或有不问虚实，以胡荽酒洒之，以葡萄酒饮之，又火煅人齿以酒调服之，若盛实者，服之则为害。盖胡荽酒、葡萄酒、火煅人齿，此皆内虚自利陷伏者可服之。苟为不然，则助之以热毒气，贯注耳目口鼻悉平，咽中闭塞，大便坚秘，小便如血，是郁毒不散，则热毒无从出也。毒气反攻脏腑，故使凹而不起，谓之倒靥，盖郁毒不散，又不能解之至于毙者，不可胜数矣。盖阳热无阴气以守之，当此之际，岂不观大便坚秘，小便皆如血，若有此证者，猪尾膏、化斑汤、犀角地黄汤、犀角玳瑁汤，可选而用之也。用之则毒散，营卫无滞，疮疹自出矣。皆常用已验之法，姑条次于下：其疮始觉头疼发热，或微热而后作寒，烦躁咽痛者，则以四味升麻汤。搔痒或瘾疹者，则以荆芥汤。面赤大便秘小便赤而呕者，以小柴胡汤。不恶寒但烦躁而小便濇，又多渴而成赤斑点者，以竹叶汤、犀角饮子。大便不通者，与四顺饮子。昏甚谵语大便不通，与承气汤。若大便自利，黑黄色，毒气亦有所出。大便已利，又得调气药以助之，其疮亦稀。肌生斑者，此自[疮亦稀……此自　原作「原本阙九字」，据《奇效良方》疮疹论补。]然出者，不可表也，斑生而至足[斑生而至足　原作「原本阙五字」，据同上补。]。<br />
　　　　　乳婴与食孩用药不同<br />
<br />
　　夫饮乳婴儿者，由人之生，胃气未充，肤革未成，饮乳易伤，风邪易入，脏腑娇嫩，血气懦弱，肌体未坚，精神易弊，故用药当审其大小轻重而用之可也。盖差之毫厘，立见危殆，不可与能食童子同用药也。且能食童子，自绝乳后，食火熟炮炙之物，酒面甘肥，鱼肉滋味，安可与饮乳婴儿同用药也。夫婴儿有病服药，但与乳母服之为要法。譬如童子吃食，与婴儿饮乳同。乳母既服其药，必流入乳，儿亦饮之。是以童子能食服药也，免其慓悍毒烈之药，蒸熏脏腑，亦为良法。且能食童子，谷气既实，脏腑充盈，如生疾病，能食不大便，里急后重，手掌心并腋下有汗，当令大便如常过。心热而大小便不通，心神不安，当利其小便。饮乳婴儿有斯疾，但用斯药与乳母服，是亦婴儿服之也。<br />
　　　　　本稀不可发表<br />
<br />
　　夫伤寒表证，须看营卫浅深，故仲景有发汗者，有调营卫者，有和解者，三者分轻重虚实浅深也。疮疹固蕴热毒，而斑生亦看热气深浅，故疮疹本稀者，为不可表。小儿数日热运，少于自快，但以升麻汤、荆芥散主之，出虽少，足心有者，此出齐，不可表也。出齐皆为血疱，或已出脓疱或水疱，或至于痂疕者，皆不可表，此脏气既平，营卫既和，勿治而愈。如仍治，补之则热，泻之则寒，表之为斑烂，愈生多疾矣。何谓疮本稀？盖疮疹无定数，如汗[斑烂……如汗　原作「原本阙二十字」，据《奇效良方》疮疹门补。]之无多寡，但看所蕴热毒之微盛尔。且疮疹出而不甚热，既出而喜笑如常，无寒热无烦躁诸证，盖有少便脓血痂疕，此皆疮本稀，不可表也，但解毒而已。若本稀而强欲发之，则为斑烂，为倒靥，为虚脱，为中寒，为虚热，不可不知。<br />
　　　　　无凝滞则勿表勿下<br />
<br />
　　病有迟速，盖日数待营卫以祛运其蕴毒而出也。且疮疹热数日，运热毒为赤斑点，出于肌肤中，至足有，方为出齐。盖斑点长成血疱，血疱成脓疱，脓疱结痂疕，此虽大略之言，疮疹必先斑，次血疱，又次脓疱，又次结痂疕，比自然之序。善治病者，不可先时而后，亦不可后时而先也。盖伤寒表证，出汗而愈。其有一二日便汗出者，则名为狂汗，虽出之必复重，又期六七日正汗出则愈矣。伤寒里证，当下则下之。若下早为结胸，为痞气，盖病深在里者则可下。以此言之，比之治疮疹，或表或下，若太早则病毒不去，真气受弊，有如疮疹自然出快，不胜其幸。若反加妄表妄下，适以为害。然发表则热气承表而出，不知自然微盛，为斑烂，为倒靥，为虚脱者多矣。妄下则为内虚，为陷伏，为夭伤，宜审究之可也。合表合下证各别具详之矣。<br />
　　　　　痂起能食<br />
<br />
　　病生于里而达于表，观其表而知其里，亦在乎熟之而已矣。且疮痂起而能食者，盖疮疹出于表而里虚，当食少，令阳气出表，能食为里不虚，而有热者，可用牛黄丸下之。亦更看脉与外证，然后用之。若疮痂起而能食，大小便秘而喘渴烦躁，内多毒热，宜下之。若无此证，知其热，便下之，则悞矣。岂不谓疮痂起而能食，便下之，但知其中不虚尔。虽疮起而能食，无别热毒证，则不必下也。<br />
　　　　　黑餍而未发寒<br />
<br />
　　夫黑靥，世俗之称有二：一曰倒魇，二曰陷伏。且倒靥有四证：一则感风寒；二则毒气弥盛，心热与外热壅郁蒸不消，毒复入里；三则饮食少而内虚，脏腑或泄利，无阳以应之遂倒靥；四则不禁房室，秽气冲触。名同倒靥，所得之由既不同，用药救之，岂得不异？若不究其源，一概论之，则无不夭伤。不特此尔，一者，疮疹正出，坐卧当风，或失于盖覆，感外风寒搏于肌肤之中，营卫受寒，必发热而恶寒，头痛鼻流清涕，当此之际，宜以温辛药表散寒气；若失于治疗，营卫受寒不解，加寒战而喘闷，则为倒靥者，一也。二者，五脏蕴积其热，出于肌肤，小儿阳盛而阴微，热毒瀚漫，心热壅蓄而不散，使外不得作脓结痂疕，内不得毒气消散，当此之际，用凉药解毒利小便药以治之，令其毒气渐消则愈；苟失其治疗，则为倒靥者，二也。三者，其人禀受气怯，或因患而饮食少遂，致脾胃虚弱，因虚而生寒，因寒而不利，因利而内虚冷，当此宜急用进食固脏腑药以温之，脏腑既平，因饮食进，手足温暖，则疮疹复出矣；世有医者，疮子是热，不敢用温药，遂致倒靥者，三也。四者，疮疹正盛，内外无寒热、无虚实证候而不出者，此由不能禁忌秽气冲冒，房劳触犯，若有此犯，则疮疹不出，毒气入心，闷乱而毙；若已出之后触之，则令其疮黑烂，痛极如刀割。<br />
　　　　　诸恶证<br />
<br />
　　此以下论杂病。<br />
　　夫痘子出而复不出，或大泻而渴，或有此候，皆因疮痘出而服冷药，逼热毒在肺中也。故烦躁迷闷，不食或大小便难，皆恶候也。疮痘带白脓者，其毒轻；或紫黑色隐隐在于肌肉里者，其毒重；甚者，五脏咽喉内皆有疮，其不大小便，兼便濇出血而痛。黑靥不生脓者死，鼻有黑气者死。或痘疹未出，毒气内逼，目瞪上窜，惊叫有如惊风者，此乃疮欲出之候也。若悞认为惊调治，必使毒气内蓄，邪热不泄，亦乃死候。或有疮痘既出，谵语不止，此亦恶候。或见是疮，以药解利，见疮疹反没者乃死，宜急温之，复出乃愈。或疮作白疱，忽然伏入脏腑，渐作紫黑无脓，月夜烦闷啼哭，其证尤恶，服化毒散，其毒从手足心出乃差，此是五死一生之候。若便血疮陷无脓者死。其有瘟毒痘疮不出者，一法以地黄、雄黄令饮，不可太多，多则反有所损。前证皆恶候。<br />
　　　　　先知节候阴阳脏腑虚实<br />
<br />
　　夫禀气盛者，夏酷暑而不热，冬严寒而不冷，此里实而寒暑不能侵之也。禀气弱者，未寒先寒，未热先热，故未有十日，天寒日阴，则感寒湿而濡泻；未有十日，天温日明，则伏热而中暍，此虚弱之人常态也。盖先知节气者，能辨阴阳寒暑出入之盛衰。《素问》云：阳盛人能冬不能夏，阴盛人能夏不能冬，此亦人之虚实与寒暑相为否泰者矣。且立夏气变纯阳，万物茂盛，用药者用热远热，如桂枝、麻黄、大青龙汤并诸热药，必加知母、升麻、石膏辈，是不尽用热药也。且立冬两阴俱尽，气合纯阴，用药者用寒远寒，如服诸凉剂、服汤利过者止后服，不必尽剂，是不尽用凉药也。是寒月不尽用凉药，若尽用凉药，表里皆寒，人不能当故也。治疮疹亦当依此，随虚实寒温阴阳出入而用药也，岂可拘一证一药为尽而已矣？病人素有盛实，或素有虚寒者，并用古方，不在加减尔。且春分阳渐在外而阴渐在内，秋分阳渐在内而阴渐在外，用药者岂得而同诸？此按四时阴阳，迎合脏腑内外虚实而用之。故时当阳出而阴入则实者愈，阴出而阳入则虚者愈，故阳出而阴入者虚者病，阴出而阳入者实者病，此其常理不变者也。如冬温，虚者安而实者病；夏寒凉，则实者安而虚者病，此皆节气阴阳虚实使之也。冬温暖夏寒凉，非节之为病者，在人将摄如何尔。所以钱氏治疮痘，言春夏顺而秋冬逆者，是论阴阳出入，迎合表里之意也。<br />
　　　　　行房触犯烧赤朮猪甲<br />
<br />
　　伏积热毒，甚者为疮疹。方其荣卫被热毒所蒸，毒出为斑痘。方出，其肌肤受毒，静以守之，则顺出而愈。若加触以不馨之物，兼以行房触犯，阴阳相感，毒气着于人，则使疮疹入里，毒气入心，闷乱而死。若已出之后，触则令疮黑烂极，如刀割纵，或疮疹得安，瘢痕经年黑色。仲景论疮疹未出之间，宜于房室内烧赤朮、猪甲二物辟恶气，谨戒饮酒嗜欲，令人守房室门户，恐生人入有触犯，令小儿痘疹难出也。如有触犯，或有面青黄色者犹轻，要之安胡荽于左右上下安顿之，能解狐臭绝恶秽污之气；更烧乳香，令室中香不绝，辟除一切恶气，兼令易出易结痂疕。疮疹畏杂恶气，不可不谨者。辟如柑脯同处，一坏皆坏。古语云：树得桂而枯，雌黄遇胡粉而黑，抑亦物类相感然尔。<br />
　　　　　初生服生地黄汁令不生疮<br />
<br />
　　钱氏论疮疹是母腹中所受秽毒，故小儿患疮疹，五脏皆见证，故前人亦先有以制之也。《千金》论云：方婴儿初生，宜进生地黄汁，点孩儿口中，令便下黑秽，则至老亦不害疮疹。盖便下黑者，此是腹中所受秽毒。今人但见简易平直而不用，抑亦顾目前不思后患者欤！<br />
　　　　　疮毒令胃烂便血<br />
<br />
　　小儿胃热发斑，其斑既出于肌肤，今疮疹正出，或外被风寒所伏，或毒气太盛，热毒壅遏则出不快。盖毒气复辄还于里，有误服凉药，使腠理秘，外不得出于肌肤，毒气倒于里者；有被恶气冲触，不谨房事，复触入里，甚者皆可为胃烂便血，各随证救之。如风寒所伏者，当解表而散之，治疮疹麻黄汤是也。内外毒气壅遏，复入里，当解毒，如犀角汤之类是也。冷气入胃冰伏者，当温之，胃爱散之类是也。恶气熏触，不谨房事触伏者，当烧乳香、赤朮、猪甲之类，服以苏合香丸等以御之。又有毒气内外有所感冒陷伏者，急以麻黄汤主之。王氏手集白花蛇散、橄榄核水煮服之，无不立效。如有内外触冒，失于救疗，遂至胃烂便血，此证最恶，急宜用犀角地黄汤、甘草散以解之。解之渐苏醒疮出者活，神昏冒闷者死。<br />
　　　　　余毒失解利则呕吐并诸杂证<br />
<br />
　　脾胃主纳而不出，大小肠主出而不纳，是平居饮食，水谷糟粕出纳也。常论胃主纳食，而疮疹后呕逆，是有邪气相干，使胃逆而不顺，故使气逆而吐也。其吐有冷吐，有热吐。疮疹病后吐者，此余毒在胃不解，当仔细辨验，终是不同。其热毒在胃而吐者，令人心烦作渴，小儿不住食乳者，是渴也。小便赤濇，手掌心有汗或热，面赤引饮，停于胃中成痰，膈中不利，纵能食乳，聚满吐出如射，则一时胸中稍宽，又复饮乳者，渴也。饮乳又吐，脉洪数，此热吐也。冷吐者，不渴，饮食与水随吃随吐，面青白，手足冷，大小便利，宜细辨之。有热有余毒在胃脘呕吐者，宜服黄芩散、五苓散、人参竹叶汤。若余毒在中，口舌生疮，下部亦有疮，或下脓血，服黄连散、三黄熟艾汤。发喘而烦躁小便不利者，灯心汤。若胃热齿龈肿痛，妨其嚼食，至不欲食，烦热面黄者，宜服甘露饮[甘露饮　原作「阙三字」，据《奇效良方》疮疹门补。]、槐花散。如毒入目者，服净心散最良。咽喉痛并嗽不已者，麻黄嗽不已者[麻黄　原作「原本阙六字」，据同上补。]汤加麝香服之。或大便不通，致热毒攻于脏腑及眼，并咽喉肿塞，口舌坏烂者，以如圣汤、紫河车散、紫雪之类，可选而用之，皆解余毒之要药也。<br />
　　　　　预服油剂解毒<br />
<br />
　　防患于未然者，则思热毒未成疮痘时，预服油剂以解之。盖小儿四肢微热，食物似减，头发干立，或时额微热，则与生油剂饮之，每夜如方法与饮，似觉四肢热，服之良久就卧，多至三五服，大小便利，四肢热减，邪毒渐退，疹痘虽出亦轻，尤良法也。<br />
　　　　　疹热出难大便不通小便如血或为痈身体破裂<br />
　　似是而非，若同而异，医者当详审于疑似之间。言斑疹得热，则出愈难，此非得热而出愈难，为气不通营卫，与毒气混杂不行，故出难非独热而难出也。胡不观大便不通，是气不通行？故或便血，或为痈疱，或肌肉破裂，以此观之，气不通，又热毒之气壅盛，毒在肠中，则血渗入肠为便血，毒壅肢络不行，为痈疱，为身体破裂，使其大便通，小便利，则无斯患矣。有此证者，宜服犀角地黄汤、白虎汤、升麻汤、紫雪之类；便血以牛黄散，可选而用之。<br />
　　　　　误用巴豆则内虚而热不除<br />
<br />
　　表热而荡涤，故宜汤液以散之。取食积，宜下之，用丸子药磨之。盖用丸子药者，取收摄之义也。今病疮疹是表热，若用丸子药反攻，虚其里则表热陷伏于里，其热愈不除，复为倒靥，为便脓血；肌肤毒壅遏不通，为痘痈，为肿毒疮疹。不可用巴豆丸子药者，但能取肠中积热故也。疮疹表热者不可用。<br />

                    <br>
                        　　　　　勿用巴豆水银轻粉<br />
<br />
　　小儿头痛身有大热，口鼻有热，咽干痛，口颊生疮，两目如火，耳尖手足指冷，脉洪大而作渴，面赤增寒，心逆热口臭，此是伏疮子候，先当去热毒邪气，用大黄汤煮汤液，荡涤其表热，表热散则诸疾皆愈矣。昧者以巴豆、水银、轻粉，此药无去表热之理，反伤脏也。盖巴豆、水银、轻粉，但能去脏中惊涎积热而已，岂可以为疮疹表热者用？则用之者夭伤，不可不戒。<br />
　　　　　热毒攻肝冲目<br />
<br />
　　肺金燥，心火热，肝木风，脾土湿，各有所统。夫肝木胜，脾土衰，且风入脏腑，热则为肠风、为秘结、为下鲜血，冷则为不食、为飧泄、为肢厥，此五行相生相克之意也。热则生风，由火盛而风作，肺金既受火克，金衰不能制木，则无金以制之，木胜肝旺，心火炎上，肝窍于目，心热壅则冲于目，故疮疹之始，最宜防备之。使之视井则欲观深，视远则自运于目，得阴气感之。搽胭脂则欲凉血散毒气，服以鼠粘、荆芥、防风以去其风，敷以白芥子末于两脚心，疮痘则不入于眼，是皆防微杜渐，使神水不被风毒热壅之害，得无睛胀凹凸盲暗之忧。方书多称此于卷首者，欲消目疾于未然，不可不察。<br />
　　　　　疮后咳嗽胁痛<br />
<br />
　　夫血气者，阴阳之男女；水火者，阴阳之征兆；左右者，阴阳之道路。今疮疹病后咳嗽，左右胁痛，饮食不下，此余毒所隔，气不能升降也。且咳嗽者，由阳不降，心火克于肺金也。胁痛者，胁居人之左右，左右者阴阳之道路，气之所行处，今胁痛是气不能升降也。饮食不下者，由呼吸升降之间，脾受谷味，今气不能升降，脾气不能连磨水谷也。数者但解毒，毒去然后真气自复，当以赤茯苓汤导心火利小肠，小柴胡汤治咳嗽胁痛，二和散调顺阴阳则自愈矣。<br />
　　　　　伤寒热毒急宜发表<br />
<br />
　　伤寒热毒在表，未能作汗，或当汗而不得汗，暴热灼于肌肤，故发斑疮疹痘疱也。其疱色白，或赤如火丹，疮头瘭浆白脓者轻。若紫色作根，隐隐在肌肉者甚重。五内七窍皆有疮，其形如豆，故以名焉。此乃伤寒发疱，小儿肌肉娇嫩多有此，故因而表之。<br />
　　　　　余毒不尽烦渴胸满<br />
<br />
　　热在表而生疮疹，疮疹已出将愈，则表虽退，有余毒在里，则令小儿胸满烦躁而渴，此皆失于解利，热毒不散所致也，宜黄连散、灯心散、黄芩散、甘露散，皆可选而用之。<br />
　　　　　不结痂疕<br />
<br />
　　疮疹因热而出，又因太热甚而不能结痂疕，是以内外蒸郁，无阴气以敛之故也。前人以宜风散导之，以生犀散解之，使热不壅胀，必结痂疕矣。又有发如脓窠，不肯作靥者，调砂糖水与吃即结疕，此法须观疮子，未出尽切不可用。盖疮子初发而食甜物，如糖蜜枣柿，必使疮子入目，尤宜忌之。此云用砂糖者，是疮子作脓窠，毒气已定而用之，庶不为目害矣。又有血疱出已七日，不能结痂疕者，宜用猪尾膏则愈矣。<br />
　　　　　辨疮并冰疮入大肠<br />
<br />
　　疹与痘轻重不同：疹自表而出于腑则轻，痘自里而出于脏则重。世俗但见疹见痘，方知轻重，未能预知而防备。然疹与痘，其初何以辨之？茅先生论有见于未然，且早晨浑身微热，至日午后大热，眼睛黄色，两胁下吸吸然动，甚至发如惊风状，亦身有大热，手足逆冷，此病属脏，治以独圣散发之，以和平生津药润之。此必是疮痘，谨不可投冷药，恐冰入大肠，而痘子不出，则泻下如赤豆汁，及朝出而暮靥，或顖颊赤色如掌大，口内有臭气，唇焦目闭腹胀者，此必死候。此是疮毒入里，由用利药，里虚毒陷入肠中，或便脓，或便赤汁，皆恶候也。且疹候早晨微热，午后亦大热，眼白赤色而不黄，手足冷而吐逆，此属腑为疹，治法如治疮痘皆同，辄用利药，变为恶候。<br />
　　　　　结核肿毒<br />
<br />
　　疮疹热毒，脏于肌肤，使营卫流注失度，则营卫合行而不行，为之壅遏，壅遏则结核肿疖毒，或为痞(疒畾)，或为疮疡，发于头顶手足肢节间，甚者则为痈毒，此热毒雍遏之过也。亦令人咽膈不利，痰涎壅塞，咳嗽咽干，眼赤脸腮项焮肿，宜以消毒散、小柴胡汤最验。痈疖肿毒出脓数日不止，体虚烦热头痛昏闷者，黄芪散。大便不通者，大黄散主之。痈毒赤肿初生者，烧鸡毛水敷之，又醋调伏龙肝敷之，地松葫荽以敷之，鸡子清调赤小豆末以敷之，地龙粪新水以敷之，并马齿苋、龙葵叶、鸡肠草、芸薹叶、景天叶皆可捣敷之。赤肿不散，成疮而未得头出者，马鞭草以敷之。<br />
　　　　　冬温发斑如锦纹<br />
<br />
　　《活人书》云：冬月煊暖而温毒发斑瘾疹如锦纹者，以冬月触冒寒毒，至春始发，病初在表，或已发汗，或未发汗，表证未罢，毒不散，故发斑，以黑膏主之。又有冬月温暖，非节乖戾之气，冬未即病，至春或被积寒所折，毒气不得泄，至天气煊暖，温毒始发，则肌肤斑烂瘾疹如锦纹，咳而心闷，但呕清汁者，葛根橘皮汤主之。小儿常有此证，令儿心闷咳嗽，呕吐清水，医者不辨，作胃寒治之，转加闷乱，状若惊癎，遂生他疾。但咳嗽而吐汁者，知其心闷矣，宜预服葛根橘皮汤则立愈。<br />
　　　　　用百祥丸证<br />
<br />
　　黑紫干陷者，下以百祥丸；不黑者，谨勿下。要之紫黑干陷，则下之无疑矣。然当下有数证，宜仔细以外证与脉别之。有感风寒而黑陷者，则宜温散之；有内虚自利而陷者，则宜温之；有下之早，毒气入里而陷者，则宜温而表出之；有被外物冲触而陷者，则宜熏解之。其用药皆不同。又有蕴积毒气深，而内外蒸郁，疮起能食，不结痂疕，毒气不得散，大小便秘，腹胀而陷者，为其毒气入里，宜用百祥丸泻膀胱之毒，服之身温饮水者可治。以脾旺而胜肾水，寒去而复温，则疮疹复出矣。若寒战不已，身冷出汗，耳骩反热者死。要之，钱氏称肾气太旺，脾虚不能制之。此寒气太旺，胃气不温，疮疹复陷而不出矣。下后身热气温，欲饮水者，此寒去而复温为可治。以此而言，疮疹不可妄下，故不过温脾胃暖血气也。钱氏言泻膀胱水于已陷之后，不若助脾土于未陷之先，尤为尽善尽美矣。<br />
　　　　　疮后患目翳忌点药<br />
<br />
　　汤散膏丹之殊异，灸刺点洗之不同。且疮疹之为目翳者，毒气自脏里而达外，治之要法，但活血解毒而已。活血不至于热，解毒不至于冷，得其血活毒散则睛不壅，血不怯，不致凹凸损陷，是为良法也。方其病根自里而外，始者毒气在于脏腑，外达于筋络，筋络而至目，其病深，似非点药可取效。盖点药非毒则冷，必相攻击，反以为害，前人有所不取也。疮疹后患目，不在点药，故辨及之。<br />
　　　　　冬月预服三豆饮子<br />
<br />
　　庞氏云：冬令温暖，当时便服三豆饮子以解其毒，则春夏不生疮疹矣。盖冬令风寒冰烈，是谓闭藏之时此天地之正气也。冬月天气煊暖，是冬应寒而反热抑之，非其时而有其气，小儿抱纯阳以生，至春必发疮疹预服三豆饮子，以菉豆、赤小豆、黑豆，副以甘草、淡竹叶、木通、砂糖煎之，临睡以饮之，则解一切热毒冬月随受热而随解之也，至春夏间则无疮痘之患，纵有亦轻，此乃冬月暖时预服之也。<br />
　　　　　疮入目防备法<br />
<br />
　　疮疹方出间，欲使不入耳目，可喷胡荽酒于耳目边，或以黄蘗末水调敷两目，兼以白芥子末水调敷两脚心，乃抱儿令自投菉豆七枚于井水中，使斑疮不入目中，此皆爱护目之法也。又有忌食之法，如酱醋五味牛鸡鹅鸭，皆不可食。盖小儿患疮子，食鸡鹅鸭卵，未有不患目者。虽疮疹已愈数月，尚未可与食之，食之亦为目患，此皆为疮疹之所忌。但令小儿食淡物，为淡猪肉淡饼之类。不能食淡物者，入少盐无害。患疮疹之家，可预令知之，最为要法。患疮疹之家，亦不可煮鸡鹅鸭卵之气相袭，亦能损目，不可不知。<br />
　　　　　疮毒攻咽<br />
<br />
　　疮疹咽痛者，由心胃有热冲于咽，故咽干而痛，口舌生疮，上冲齿龈肿而齿牙摇动者，宜服甘露饮子。欲凉膈去痰，则服消毒散。咽喉肿痛者，宜如圣散消毒散。心烦者，宜鼠粘子汤。冬月老幼皆可服之，则春夏不生疮疡也。有声喑不出，舌颊生疮，烦闷潮热面赤者，以紫河车散主之。咽痹水浆不下者，以紫雪主之。已上诸证属热，须是脏腑亦热者，方可用之。如上焦有热，其人若小便清，或大便稀溏，是脏腑无热，则别以清上温下药兼服，不可一概而用药也。<br />
　　　　　大小便不通<br />
<br />
　　疮疹热毒在里，令儿大小便不通，热毒蕴而不散，则不结痂疕；及其热气少而下之早，则为陷伏。如大小便不通，欲以药下之者，须是微觉腹胀满而喘，按之腹微实，手掌心并腋下汗出者，此有热毒燥粪在里，宜服之。疮疹大便不通者，川黄散。疮疹既出定，大便不通，疮出脓汁不干，败毒牛黄丹、大承气汤。又有疮疹欲出，胃热发温壮，气粗腹满，大小便赤濇，睡中惊烦渴，口舌干，手足微冷，多睡，时嗽涎，脉实沉大滑数，宜服利毒丸。心烦躁渴，小便赤濇者，通关散。前四药皆有热证方可用之，性寒通利故也，不可妄投，为害不轻。<br />
　　　　　乳婴药多反为累<br />
<br />
　　小儿如水中之泡，草头之露，以表用药，无令造次焉。为小儿脏腑娇嫩，血气懦弱，肌肤不密，精神易惫，故言不易医也。然乳下婴儿，周岁二三岁有病者，宜少服汤药，量其大小，但将药与乳母服之为妙。忌一切药与儿吃，恐反生多疾。盖药性慓悍毒烈，非寒即热，不表即下，或饮或散，服多则反为累。盖其攻击太甚，不可不察。大抵用药在简而当则病除，又不损气，若泛然而用，非止不效，药性将何处之？必反为害。故疮疹出而无他证者，宜少与汤药。<br />
　　　　　冬温宜先下毒<br />
<br />
　　夏月阳气在外，阴气在内；冬月阴气在外，阳气在内。其阳气在外，则人喜冷；阴气在外，则人喜热。盖夏月扶阴以助阳，冬月扶阳以助阴，以平为期。人有盛衰与四时不相当者，则反为病。且夏月天气大热，则人食冷以助阴，《素问》云：用热远热者是也。亦不可过冷，过冷则逆正气为害。且老人气衰而火少，夏月岂可过冷也？婴童自然阳盛而火壮，虽冬月岂可多食热物？其能食童子兼能啜热乳婴儿，如冬月食火炮炙烙之物，乳母恣食酒面甘肥，便与儿乳，其热毒因微成着，又遇冬月天气煊暖，则内外蕴热于脏腑，至春阳发生，其毒热随营卫而出，遂成疮疹，无复疑虑。如冬月应寒而反热，此是冬温，毒气在脏，未出于肌肤间，当冬月便疏利，解去其毒可也。如葛根汤、三豆饮子、解毒饮、三黄丸、当归饮、油剂、导赤散、化毒丹之类，皆可随轻重。冬月温暖时，皆可选而用之也。<br />
　　　　　便脓血<br />
<br />
　　疮疹病后余毒不解，毒热入胃，令儿便血，日夜无度，腹痛啼哭者，宜用牛黄散。又有浑身热，下痢黄赤脓血者，薤白散解之；或胃风汤尤佳。小便赤而烦，宜以导赤散、犀角地黄汤煮之。<br />
　　　　　脓汁不干<br />
<br />
　　小儿疮疹太盛，脓汁水粘，不可着席，不可转侧疼痛者，用黄土末敷之便干。欲不成瘢痕者，以牛粪晒干，火炼成粉，研如蛤粉相似，用绵扑有疮痛处；脓甚者，以黄土细罗为末敷之。大段不能卧席者，以麦麸不计多少，簟卧将息，最为要法。<br />
　　　　　入目用药<br />
<br />
　　心热毒生肝风，肝主目，热毒冲之，故为目患，以凉肝丸服之，蓁皮散洗之，密蒙花散服之。或因食毒物，睛突出外者，仙灵脾散。暴赤肿痛者，苘麻子散。患半年一年余者，蝉蜕散。出正盛而不令入目者，调肝散。入眼成翳者，瓜蒌散。生翳遮膜者，威灵仙散。入目痛楚伤目者，浮萍散。生翳者，拨云散。风热攻眼者，井泉石散。目中痘疮成翳者，大黄散贴之。赤脉侵睛者，羚羊角丸。痘疮入目昏暗者，金花散。疮入目里侵睛者，桦皮散。翳障不见光明者，蝉花散为良。<br />
　　　　　余毒诸证<br />
<br />
　　疮疹热毒，内外皆作，今疮疹已出而结痂疕，余毒在脏者，宜解利之。若解之稍迟，至于生病多端。疮疹出尽后，大便秘者，宜服大黄散。小便赤濇者，宜服黄芩散。胃中有热，胸中有邪气而呕，面赤而渴，大便秘或如常，或疮疹后下利色黄者，黄连散。烦喘小便不利者，灯心汤槐花散。发渴饮水，下血不止者，消毒散薄荷汤调下黄芪散服之。<br />
　　　　　消瘢痕<br />
<br />
　　疮疹生于肌中，疮痂不可早抓去之而出风，早则为之瘾疹，肌肤为凹凸，宜用硼砂散酒调服之，密陀僧水研涂之，蒺藜散、胡粉散、鹰屎白散、马齿苋散、猪(月臣)散、羊(月臣)散、羊(月臣)鸬鹚散、升麻水豆散、黄蘗散、白蜜、羊(骨行)髓等青金散皆可选而用之。欲无瘢痕者，在结脓结疕，勿令瘾疹成瘢痕矣。<br />
　　　　　痘痈<br />
<br />
　　痘痈者，疮疹毒气当出而不得出，毒气壅遏于肌肤，故使肌虚偏盛而成痘痈。又有疮疹既平，失于解利，是致毒气不散，外不得泄于肌肤，内无由入于脏腑，滞于肢体，则为痘痈，或为肿毒，令头项胸胁股内赤肿。大抵疮疹结痂疕之后，便以消毒散、升麻汤、五香散、连翘散、犀角地黄汤，皆可选而解之。失于解利，肿毒所发未成脓者，小柴胡汤加生地黄煎服之，立愈。又有禀受怯弱，病疮疹后，面青不能饮食，自利，肌体倦怠，无热证者，且与调平药安养之，令其里实。如面赤大便秘，或发渴咳嗽，睡中惊叫，小便赤濇，则可用前诸药解利之。今人见解利，可治余毒，不问虚实，便解利之，遂为虚弱者害，亦不可不知也。<br />
　　　　　疮后发搐<br />

                    <br>
                        <br />
　　《素问》云，疮疡烦躁痛痒惊悸喜笑，皆出于心。五脏蕴热毒成疮疹，热则生风，当其未出，心火生肝风，令儿发搐。今疮疹既出之后，又发搐者，是余毒未解，热积停蕴，不能消散，故动肝风而发搐也，宜以导赤散、化毒丹、消毒饮、柴胡汤、三白散之类，散热退风而已。或疮疹后饮食暴复，未能损谷，食蒸发搐者，宜以紫霜丸服之，其证必头热肚热，是伤食证也。又有疮疹后再作疮疹者，亦轻，此亦余毒未尽，皆失解利之故，疮疹之出后，岂可不解利？解利者，当随虚实而用药也。后人见疮疹后解利余毒，一例而投凉药，气虚者反为大害，不可不知。气虚者，不渴面青，饮食减，大便不利，四肢弱无力，皆虚证也。有此证者，未可解利也。又时有疮疹证，而疮疹未出而发搐者，用药不可太冷，恐为疮疹之后害。疮疹已出而发搐者，此热甚也。故宜用化毒丹、大青膏诸搐药无害，盖无疮疹之悔矣。若能详审而调理，皆获安愈，因而具述，以广其传。<br />
　　　　　疮后中地风证<br />
<br />
　　小儿疮疹方愈，营卫尚弱，余毒未解，忽然遍身或青或黑色，手足厥冷，口噤涎响如锯，此名中地风也，甚者手足发搐。此由四时五行节令气交，有风雨寒暑，地风暴至，小儿疮疹方愈，营卫尚弱，被地风所吹，毒气袭之，所以得生是疾也。宜用表剂，以消风散二钱，入蝉蜕二钱，分作三服，生姜、薄荷汁、酒各数点，温汤顿服[分作三服……顿服　本处原作「加原本阙三字生姜薄荷，原本阙十字」，据《奇效良方》疮疹门补正。]，二三服即立醒矣。随时少汗而能或出瘾疹，或再出麸疹而愈，此乃京师医官宋鉴用此，无不愈者。后传于此方用之。<br />
　　　　　已出狂叫喘呼<br />
<br />
　　疮疹已出者，热毒自里而达外，狂叫喘呼者，脏腑热燥而无津液也。夫肾水常欲升，心火敛而降，今五脏皆热，疮疹既出，津液外泄，脏腑干涸，无阴气以守之，则阳毒燥于上，故狂叫喘呼，宜服犀角地黄汤、玳瑁散、甘草散、麻黄散主之。更看大小便何部不利，利之必愈。<br />
　　　　　猪尾膏证<br />
<br />
　　虚汗实汗，皆汗也。虚热实热，皆热也。是以疮疹倒黡，有虚有实，方论皆称倒靥而已，可不分而辨正之？是以疮痘始发，或斑或血疱未结痂疕之际，或因久不食，或因自利，或感寒邪，表里虚寒，不能运行营卫，至不能出者，猪尾膏，使心既通，营卫将复，则气和神苏，疮疹自结痂疕矣。夫蕴毒作斑点，斑点作血疱，血疱如豆，起于肌皮之上，名曰痘疮。既作血疱，血疱作脓疱，脓疱结痂疕而愈。今作血疱，而日数当结脓窠而不结脓窠者，是毒气尚可复入于里，古人处方，心凉则热毒气不能复侵于心也，毒在肌肤则无虑矣。以此观之，疮痘至血疱是毒已尽在外也，后用猪尾膏则毒气不能复入也。今有医者及病家，见斑点或见血疱出迟，便用猪尾膏，殊不知毒气未出尽，而心胃寒凉，毒气不能出，悞人者多矣。猪尾膏是毒气已出尽，未结脓窠者，热气与血相搏，尚可同营卫出入周流，恐其毒气入里而用之也。又论小儿方书，亦用脑子、猪血等药服之，遂斑点出而愈者。此言为害尤甚，非疮痘之药也。乃是治伤寒瘟毒热证危急用之，热散然后斑出而愈，是治发斑者，非治疮痘之斑。后人不为祖述，以悞传悞而用之者，可怪矣。<br />
古今图书集成医部全录卷四百六十四<br />
<br />
痘疹门<br />
<br />
　　　　家传痘疹心法【明?万全】<br />
<br />
　　　　　痘疹证似伤寒<br />
<br />
　　伤寒之邪，自表入里也，前三日在表，可汗而散，后三日在里，可下而解。疮疹之邪，自里达表也，本与伤寒不同，先贤谓其相似者，盖恐人审候不明，误作伤寒，失其汗下也。不特伤寒相似，内伤发热亦相似。凡外感之热，热在表也；内伤之热，热在里也；疮疹，表里俱热也。外感则汗之，得汗则热自平矣；内伤则下之，物去热亦去矣；疮疹不可妄汗下，虽汗下，热不少减。然三者发热虽同，证亦自别。外感发热，面赤恶风寒，头疼身重，腰重呵欠，烦闷昏睡，喷嚏喘咳，惊悸；内伤发热，面黄红，恶饮食，腹痛，昏睡，烦躁则手足热，吐利则手足冷；疮疹发热，腮赤昏睡，呵欠喷嚏，咳嗽吐泻，身重腰酸，烦闷烦躁，惊妄，耳凉骩凉，手足时冷，热乍进乍退也。如值疮疹大行之时，不问内伤外感，但发热不退，皆作疮疹也。惟挟外感者兼发散而治，挟内伤者兼消导而治，无内外因者只从疮疹治也。<br />
　　　　　首尾不可汗下<br />
<br />
　　今之治痘者，曰：首尾不可汗下。听者和之，曰：痘宜温补，汗下不可也。此亦喜补恶攻之遗弊。殊不知痘疹之法，莫要于解毒，或攻或补，务使毒气得解而已。如其气血和畅，荣卫流通，表里无邪，其出则尽，其发则透，其收则时，非但不可汗下，虽温补亦不可用也。设使外感风寒，约束皮肤，闭塞腠理，疮出不快，此当汗之，令阴阳和，荣卫通而疮易出，毒得解散可也。苟不汗之，则毒无从得出，留伏于内，未免闭门留寇之祸矣。如大热不退，烦渴转增，谵妄昏沉，便溺阻塞，此毒畜于肠胃之间，与谷气并，宜急下之，使脏腑疏通，陈莝涤去可也。苟不下之，则藏莝畜毒，煎熬于中，宁无养虎遗患之悔乎？故大要曰：谨守病机，各司其属，有者求之，无者求之，盛者责之，虚者责之，必先五胜，疏其血气，令其条达而致和平，此之谓也。<br />
　　　　　不可以日期论<br />
<br />
　　或曰：痘发于前七日，自现红点至泡浆也；结于后七日，自泡浆至结痂也。前后以十四日为限，此其大略耳。盖人禀赋有厚薄之殊，毒气有浅深之别，时有寒燠，治有工拙也。如壮实之人，疮本稀疏，能饮食，常和暖，守禁忌，固有八九日而愈者，不待十四日也。虚弱之人，疮本稠密，饮食俱废，气候乖常，调理失度，起发不透，收靥不齐，或延至一月而愈者，又不止十四日也。治痘之工，不可拘于日数。苟拘日数，则出现未定而先戴浆者有之，不可谓其成脓也；起发未透而先干陷者有之，不可谓其结靥也。有收太亟而凶者，有收迟而吉者，有致绵延日久而毙者，是岂日数可限耶？或者取伤寒传经之日数，谓十二日已过，其邪传尽自愈。不知伤寒之邪，或在表汗而已者，或在里下而已者，或过经复传而不解者，亦未可以日期限也。痘疮之邪，初出一点血，血化成水，水化成脓，脓成毒解而收矣，何必拘以日数也。然欲知其易发易靥者，莫如以疮为主。如形紧磊落，色润红活，尖圆厚实者，自然易发易靥也。如稠密粘连，平塌灰白，嫩薄淫湿者，难发难靥，更有余毒也。经曰：知其要者，一言而终，不知其要，流散无穷，故医莫贵于知要也。<br />
　　　　　大人小儿富贵贫贱不同<br />
<br />
　　痘疹之证，自王公以至庶人，莫之能免者。天下之人，未有不本于父母，均是人则均是毒矣。有轻有重，有疏有密，何也？盖失精血者，治合异乎婴孩；饫膏粱者，疗莫同于藜藿。且如小儿变蒸未周之时，腑脏尚脆，血气尚少，其疾则多胎毒也，至于能食，则有伤食证矣。大人天癸方动之时，欲火未淫，天真未耗，其病则多内伤也；至于相感，则有阴虚之证矣。饭藜藿者负饥渴劳役之伤，饫膏粱者挟痰火积郁之病，一旦有疮疹之证，当相兼而治之也。故治婴孩则急于解毒，常恐其不胜，而大人则兼气血之虚以治矣。治贫贱则急于解表，惟恐其难出，而富贵则兼表里之虚以治矣。虚则补之，实则泻之，不虚不实，守以待之，此治痘之要也。<br />
　　　　　升麻葛根汤解<br />
<br />
　　或因痘疮一见红点，便忌葛根汤，恐发得表虚也，人皆信之。余独谓其不然。按《本草》升麻解疫毒，又升阳于至阴之下，以助发生之气，痘乃疫毒，得此解之，令其升发，决无下陷归肾之证矣；葛根能解热毒，疏通荣卫之气，使疮易起发，无伏无陷；芍药养阴，阳胜则阴虚，痘本阳毒，真阴受伤，非此不可；甘草能解诸毒，泻邪火，尤不可缺。是皆痘家切要之药，宜常用之，岂有发得表虚之理，遂置之弗用也耶？但谓一见红点，磊落轻疏者为毒少，不须再服；苟痘稠密，其毒太甚，安可弃之不用欤？<br />
　　　　　顺逆<br />
<br />
　　古人著书，有泛语其概者，有直道其实者，以意逆志，不以词害意可也。钱氏小方脉之祖，医中之圣，无出其右者，宜若所著之论，更无可议矣，然亦有未可尽信者。或泛语其概，或后人补之者也。如云：先发脓疱，后发疹子者顺，脾肺相生也。先发疹子，后发斑子者顺，心脾相生也。先发水泡，后发疹子者逆，肝克脾也。先发脓疱，后发斑子者逆，心克肺也。先发脓疱，后发水泡，多者顺，少者逆，肝多肺少，木乘金衰也。先水泡后斑子，多者逆，少者顺，子衰母旺则顺，火乘木衰则逆也。此皆泛语其概耳。其曰：凡疮疹只出一般者善，此则直道其实者也。夫四毒之发，各有其时。脓疱最酷，疹次之，水泡又次之，斑为轻。分作四番，其毒则微；一并夹出，其毒则甚矣。如云：春夏为顺，秋冬为逆。春脓泡，金克木也；夏黑陷，水克火也；秋斑子，火克金也；冬疹子，土克水也。此亦泛语其概耳。其曰：黑者无问何时，十难救其一二，此则直道其实者也。盖四者之毒，常乘天地不正之令而发，乃疫疠之气，传染相似，时亦不得主之也。又云：冬月肾旺又盛寒，病多归肾变黑，此则后人因秋冬为逆，而杜撰以补之者也。钱氏谓春夏为顺，秋冬为逆者，盖以疮疹属阳，春夏为阳，秋冬为阴，从其气则顺，逢其气则逆，不过欲人常和暖，而从春夏之化，未常拘定某证，必某时为顺也。即如冬月变黑之说，则凡冬月出疮疹者，皆属肾，无分轻重，皆变黑而死。天地之气，必不如是之隘；钱氏之意，亦不如是之拘也。但曰冬盛寒，腠理闭塞，气血凝滞，非和暖，疮难成就可也，何必以变黑归肾，独主于冬乎？彼夏盛热，腠理开张，气血淖泽，亦有变黑归肾而死，何不云夏有黑陷乎？设云夏火旺，肾不主事，则夏黑陷为逆之言，又何自而取乎？况黑陷为逆，四时皆然，亦不独在于夏也。吾固知非钱氏之言。孟子曰：尽信书，不如无书。信哉！<br />
　　　　　变黑归肾<br />
<br />
　　水火者，阴阳之迹也。坎离者，水火之位也。心肾者，坎离之配也。故水阴也而生于阳，离中之阴，乃真水也。火阳也而生于阴，坎中之阳，乃真火也。阴根于阳，阳根于阴，互为其根，此所以能变合而生万物也。孔子赞《易》，以坎为血卦为赤，离为鳖、为蟹、为螺、为蚌、为龟，其义可见。以人身言之，血阴也，气阳也。心配离而生血，阳中有阴，乃真阴也；肾配坎而生气，阴中有阳，乃真阳也。故心中之血，即肾中之真水也。灌溉滋濡，水之德也。肾中之气，即心中之真火也，呴嘘鼓动，火之象也。然水善而火恶，老子曰：上善若水，下恶如火，善恶之分也。况人之两肾，左为水，右为火。经曰：七节之旁，中有小心。小心者，命门相火也。以其为君之相，故云小心，行君之令，故曰命门也。夫以一水立乎二火之间，其不胜也明矣。运之于中，而使火不赫曦，水不涸流者，有神以主之也。所谓神者，何物也？太虚之中，神之栖也。然水火不并立，各有所胜。盛衰之变，此其常也。故盛则薄所不胜而乘所胜也，命曰气淫；衰则所胜妄行，而所生受病，所不胜薄之也，命曰气迫。疮疹之火，起于命门之下，二火相合，所谓得助者强也。相火复挟君火之势，肆其猖獗，销铄燔焫，无所不至，可恃者，心中之真水，尚有以制之。奈何阳道常饶，阴道常乏，赫曦者其气淫，涸流者其气迫，并真水亦亡之而已矣。经曰：成败倚伏生乎动，动而不已则变作焉。真水既亡，津液暴绝，其气滞，其发燥槁，不能润乎皮毛，滋乎腠理，而疮中之血，亦干而黑矣。是则变黑者，血色本赤，而干则变黑也。谓之归肾者，血本肾中之阴，血干则肾水亦干矣。此肾虚之证，岂有肾实为邪之理乎？<br />
　　　　　变黑有逆顺<br />
<br />
　　邵子《观物篇》曰：东赤南白，西黄北黑，此正色也。验之于晓午暮夜之时可见之矣。由是推之：婴儿始生而赤，长稍变而白，病则黄，老死而黑；物生地下而赤，稍长而白，萎落则黄，枯槁而黑。凡物皆资一阳之气，以生此四色也，乃一阳之气色递变者也。夫痘疮由出现而起发，起发而成浆，成浆而结痂，亦人身中一阳之气之流行也。其出现而赤，起发稍变而白，成浆则黄，结痂则黑，此亦色之递变自然而然者，乃证之顺，未可全以变黑为不正之色也。夫以变黑为逆者，以四时言之，春主生，夏主长，秋主收，冬主藏，自然之序，递相成功者也。痘疮出现犹春之生也，起发犹夏之长也，成浆犹秋之收也，结痂犹冬之藏也，亦自然之序。苟出现而黑色，是春行冬令矣；起发而黑色，是夏行冬令矣；成浆而黑色，是秋行冬令矣。不循递变之次，故谓之逆。黑者肾之色也，为起蛰封藏之本，故以变黑为归肾也。又肺主皮毛，心主血脉，脾主肌肉，肝主筋，肾主骨髓。疮痘之毒，由内而外为顺，内不出者曰伏，已出复入曰陷，不能成浆谓之倒陷，不能结痂谓之倒靥。曰伏曰陷曰倒，皆由外而内入于骨髓，故曰归肾为逆也。<br />
　　　　　诸痛痒疮皆属于心<br />
<br />
　　经曰：少阴所至为疡疹。又曰：诸痛痒疮，皆属于心。夫疮疹之毒，发于五脏六腑之液，各随其经络部位而出，视其疏密，知其毒之多寡，不但少阴心脏专主之，而经专以心言者何？盖火之为物，微则痒，近则痛，灼之则成疮。心者火也，故诸痛痒疮，惟心主之。又心为君主之官，经曰：主不明则十二官危，使道闭塞而不通，形乃大伤。疮疹之毒，虽出于五脏六腑，而其能为形病者，实君不务德，使邪火得逞也。《周礼》曰：夏时有痒疥疾，亦此意也。<br />

                    <br>
                        　　　　　过饮冷水变生诸证<br />
<br />
　　痘疹发渴，切不可与冷水。俗夫不知，谓水可胜火，习以与之，病者适中其欲，亦贪而不止，设值天时煊热，气血强盛者，犹或可胜，若精神痿弱，脾胃虚惫者，水寒相搏，未有不成坏病者矣。有饮水而黑陷痒塌者，脾虚不能胜水，水气寒，反从肾化，故归肾也。有饮水而不发不靥者，脾恶湿，为水所淫，不能主肌肉，布散血气也。有饮水而渴转增者，水停心下而不行，则肾气燥，肾恶燥，故咽干渴不止而死也。有饮水而喘成咳者，饮冷伤肺故也。有饮水而吐者，胃本虚，虚寒相搏，食入不内也。有饮水而利者，胃为仓廪之官，水渍入胃，湿多成五泄也。有饮水而腹痛者，腹为阴，水寒犯之，故痛也。有饮水而吃逆者，中焦虚寒，又得冷水，使中焦之气不行，故气逆而吃也，其病曰[食(句去口改吉)]。凡若此者，皆饮水之过，临病之工，常须识此，勿令误也。<br />
　　　　　钱氏陈氏立法用药同异<br />
<br />
　　世之论治痘者，皆曰：钱氏治痘，专用凉泻；陈氏治痘，专用温补。遂喜用陈氏之方。不惟不知钱氏立方之意，而陈氏救急之法，亦并不知而已矣。姑摘取二公之言，参互考核，而后知二公之治，未尝不同也。常观钱氏曰：凡疮疹当乳母慎口，不可令饥及受风冷。陈氏曰：子母须当慎口，首尾不宜与水吃。是同一调养也。钱曰：疮疹始出，未有他证，不可下也。陈曰：若无他证，不宜服药。是同一禁忌也。钱曰：疮疹属阳，故春夏为顺。陈曰：遇春而生发，至夏而长成，乃阳气熏蒸，自然易出易靥。是同一喜好也。钱曰：恶寒不已，身冷出汗，耳骩反热者，肾气太旺，脾虚不能制也。陈曰：其疮痒塌寒颤咬牙，是脾胃肌肉虚也。是同一归重于脾也。钱曰：惟用温凉药治之，是钱亦有用温补之时矣。陈曰：如六七日身壮热，不大便，与三味消毒散，微得利即住，是陈亦有用凉泻之时矣。钱曰：更看时月。陈曰：须分表里虚实。是二公之法，因时制宜，未必如今人一偏之说也。其不同者，惟于黑陷痒塌，钱则主大戟之寒以下之，陈则主桂、丁之热以补之。人见其偏寒偏热之不同，即谓钱专用凉泻，陈专用温补。殊不知钱之所下者，乃邪气在里，里实之证也，观其烦躁大小便不通是也；陈之所补，乃邪气在表，表虚之证也，观其泄渴手足冷是也。虚则补之，即钱所谓惟用温凉药治之法也。实则泻之，即陈所谓与三味消毒散得微利即住法也。各因一证而发，其实未尝不同也。然钱急于解毒，攻邪气也；陈重于和中，补正气也。邪气解，则正气自平；正气实，邪气未有不去者矣。是又二公之异而同也。二公立法之善，未始不同如此。至用二公之法，乃有效者，有不效者，此不善用法者之过，非制法者之弊也。噫！医者意也。为工者不惟其法，惟其意，则二公法外不传之意，自得于神会之下矣。<br />
　　　　　补脾土泻肾水<br />
<br />
　　杨氏曰：痘疹毒根在里，妄下之则毒气得以深入，土不胜水而成黑陷。胡氏曰：若其救痘疮于黑陷之后，孰若保脾土于未下之先？由二公之言观之，因其妄下而虚其里，以致黑陷，此医责虚取实之过，非肾之疾也，故戒之。若救黑陷于妄下之后，孰若保脾土而不下之为善耶？钱氏曰：凡疮疹当乳母慎口，不可令饥及受风寒，必归肾而变黑难治也。又曰：治之宜解毒，不可妄下，下则内虚，多归于肾。上言即保脾土之法，下言即不可妄下而成黑陷之说也。盖痘疮始终以脾胃为主。经曰：脾者土也，治中央，常以四时长四脏，各十八日寄治。若饮食失节，寒温不适，脾胃乃伤，所以不可令饥及受风冷也。疮疹之邪，自内而外，苟壮热烦躁，大渴，大小便不通，目赤唇焦，此毒伏在内而不即出，下之可也。若疮尽发于外，清便自调，不渴不烦，此里无邪，不须服药。如妄下之，则诛罚太过，反虚其里，所以归于肾矣。然则变黑归肾，皆由外受风冷，内伤饮食，及妄下之所致，非肾本有之疾也。其曰土不胜水者，经曰：谷气通于脾，六经为川，肠胃为海；又曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，可见水入于胃，必待脾为转化而达于川海也。今脾虚则不能转化，使之四布，而潴畜于胃，脾恶湿，为水所渍，则土益败，故曰土不胜水也。肾虽主水，乃天元真一之气，道之本也，非此水则天地之生意息矣。若土所不胜之水，及饮食形质之物，非肾之真水也。既非肾水而曰归肾者，肾主骨髓，又主闭藏，言妄下则里气虚，疮疹之毒，复自外陷入于里。其外黑陷者，肾之化也。其里入于骨髓者，肾之主也。况汗之则亡阳，亡阳则心先受之；下之则亡阴，亡阴则肾先受之，所以归于肾也。其曰：保脾土于未下之先者，谓不可妄下也，谓适其寒温，节其饮食也。时俗不识此理，乃谓四君子汤保脾土之要药，宜常服之，以防变黑归肾之证。陈氐曰：凡疗疮疹，先分表里虚实，若虚实不分则无所治。又曰：若无他证，不宜服药。如里气果虚，四君子汤要药也，里实可以服之乎？盖参、朮补阳，芎、归补阴，阴阳不可偏胜，偏阴偏阳则病矣。经曰：久而增气，物化之常也；气增而久，夭之由也。又曰：无盛盛，无虚虚，而遗人之夭殃。脾胃素实，又服实补之药，正所谓盛盛也。常服之，则久而增气，两实相轧而变生焉。谓之变者，经云：阳盛则外热，阴虚则内热，外内皆热则喘渴；又曰：阴不胜其阳，则脉流薄疾，并乃狂，又曰：阴气少而阳气胜，故热而烦懑也；又曰：两阳相得而阴气虚少，水不能灭盛火而阳独治，独治者不能生长也；又曰：阳盛则身热，腠理闭，喘粗，为之俯仰，汗不出而热齿干，以烦冤腹满死；又曰：营气不从，逆于肉理，乃生痈肿；又曰：脾移热于肝，则为惊衄。凡若此者，皆妄补之过也。夫妄下则脾虚而归肾，妄补则脾实而乘肾。经曰：岁土太过，雨湿流行，肾乃受邪，乘之谓也。惜乎人但知妄下之则脾虚，变黑而归肾，不知妄补之则脾实，反增溃烂倒靥，而亦归于肾也。然则百祥丸之所下者，何邪也？钱氏曰：青干紫陷，睡昏汗出不止，烦躁热渴，腹胀啼喘，大小便不通者，困也。若黑紫干陷者，百祥丸下之；不黑者甚勿下。盖左肾水也，右肾命门相火也。相火常挟君火之势以侮肾。相火者，肾水之贼也。水火不并立，一胜则一负。疮疹之火，起于命门之下，因相火之势，假君火之威，煎熬真阴，津液内涸，肾不能制，反为所胜，毒邪留连于内而不肯出，所以紫黑干陷也。其证昏睡汗烦躁渴，腹胀喘啼，大小便闭，皆里实之证，故宜以百祥丸下之，苟无是证，必不可下也。钱曰：所用百祥丸，以泻膀胱之腑，腑若不实，脏自不盛也。何以不泻肾？曰：肾主虚，不受泻。噫！钱氏一则曰不可妄下，一则曰肾主虚不受泻，其惓惓立命之心，抑何深长也哉！夫肾主虚，不受泻，如此安得妄补脾土，以为肾水之贼与？其泻膀胱之腑，又有深意存焉。盖脾输精于肺，肺下输于膀胱，膀胱之水，乃是平日所饮渣滓之物，非肾之真水也。膀胱又足太阳之经，为十二经之属，四通五达之衢也，凡有邪气，必先经此而传。疮疹之邪，由膀胱之经，上风府至巅，下额会手太阳小肠之经于面。小肠者丙火也，亦挟君主丁火之势而不受邪，其毒留于足太阳膀胱之经，而不得散。膀胱者，壬水也，为火所迫，不免自附于肾，引癸水以自救。钱氏恐其毒归于肾，先于膀胱中泻之，亦迎而夺之之意。二服不效而作寒颤，则毒入于肾矣。肾变动为栗，真脏证见，故知死也。曰：腑不实者，邪气去也；脏自不盛者，不入于脏也；不实不盛，息邪气也。岂有泻正气之理乎？可见由膀胱受邪而黑陷者，里实也，宜以百祥丸下之。由脾受邪而黑陷者，里虚也，不可以百祥丸下之。不审虚实之证，概以百祥丸下之，谓之里虚。经曰：候邪不审，大气已过，泻之则真气脱，此之谓也。其曰：下之复恶寒不已，身冷出汗，耳骩反热者死。肾水太旺，脾虚不能治也。此即所谓无里证而妄下之者也。无里证而下之，则脾土无故而被转下之药，肾未受泻，脾已先伤，阴气内盛，阳气外绝，故恶寒不已，身冷汗出，耳骩反热也。肾何以旺？阴气盛也。阴阳相离，则受伤之脾，安能复为之主，而使之再合邪？故曰：脾不能治也。其曰：下后气温身热欲饮冷水者可治，以脾旺胜肾，寒去而温热也，治之宜解毒。此即所谓有里证而宜下之者也。盖先则烦躁热渴，腹胀啼喘，大小便不通，今下之身热气温者火气去也，欲饮冷水者余邪未尽也。故又曰：治之宜解毒。脾旺胜肾者，大戟主行十二水，脾土本强，能运其物注于下焦，以泄下焦之邪，此脾旺胜肾也。寒去而温热者，太阳寒水之邪已去，布散于经，小肠热火乘之，故温热也。大抵阳并于阴，则阴实而阳虚，外寒内必热也；阴并于阳，则阳实而阴虚，邪自内而外，外热里必平也，故曰可治。不但痘疮恶变黑，如阳毒发斑内伤发斑黑者皆不可治，抑岂肾水为邪乎？故病疮病虫皆恶黑者，北方属水，其色黑，入通于肾，居亥子之位，万物生于子而死于亥，肾者生死之户也，变黑而死，归根复命之时也。此天地之道，阴阳之化，生长收藏之机，非知道者不足以语此。噫！此实出吾肝膈之要，非有蹈袭，亦非好辩以乱人听，但恐世之曲学者，不知虚实之理，补所不当补，泻所不当泻，盛盛虚虚，遗人夭殇，无异于操刃之杀人也。借使钱氏复生，必谓吾言为信，观此者不主先入之言，亦必谓吾言之不诬也。<br />
　　　　　泻脓血痂皮水谷<br />
<br />
　　钱氏曰：疮黑而忽泻，便脓血痂皮者顺，水谷不消者逆。夫痘疮自内而外谓之正出，自外而内谓之倒陷，从外收者谓之正靥，从内收者谓之倒靥。倒靥倒陷，内穿膈膜，坏脏腑，皆恶候也。倒陷者十无一生，倒靥者十或救其一二。钱氏谓疮黑而忽泻，其倒靥之类乎？盖疮黑本是死证，里实者可下之。忽然作泻，则不必下。毒气由外入内，脏腑之气不通，营卫之气不行，表里俱病，不急下之，转增躁闷而死，故主百祥丸下之。若自利则火性急速，不少停于肠胃之间，肠胃热甚，亦自失其转化之常，故暴注而泻，泻则毒从利减，亦若下之义。当时暴泻，未必便脓血痂皮也，抑将淹延数日，而后有是脓血痂皮也。何以有是脓血痂皮者？痘疮内陷，则脏腑膈膜之间，亦如外出之状，泻脓血者内溃之证也，泻痂皮者内靥之证也。泻脓血痂皮为顺者，邪在腑也，在腑得由肠胃而出，故顺。泻水谷者脏也，邪在脏不得由肠胃而出，所去者肠胃之水谷耳。人绝水谷则死，故逆。然其水谷不化，不可误认为寒。仲景曰：邪热不杀谷。水谷不化者，火迫而出也。钱氏谓泻痂皮者，是脾气得实，肾虽用事，脾可制之。泻水谷者，是脾虚不能制肾，故自泄也。读者不识此义，即谓脾土可以制肾水，有欲专补脾土之意。殊不知脾胃者，仓廪之官，以纳水谷者也。肾开窍于二阴，以司开阖者也。火气下迫，肾必受之，开阖不利，不能禁固便溺，所以暴泻也。曰肾用事者，肾为火所役也。若自用事，则能封闭约束而不泻矣。脾可制之者，言门户虽弛，食廪犹藏，能制其水，不为湿所胜也。至于水谷不化，则泌别无统，幽阑不关，脾亦不能自胜其湿，故自泄也。然五虚之中，泄泄为甚，痘疮自利不止，鲜有痊者。予以一言断之，曰：能食者吉，不能食者凶。故经曰：浆粥入口，泄住止则虚者活，此其验也。<br />
　　　　　斑疹<br />
<br />
　　斑疹之证，布在方册者，或谓心为疹，或谓心为斑，或谓脾为疹胃为斑者，何也？经曰：少阴所至为疡疹。少阴者，心与肾也。心配离，离中之阴，己土也。丁己同生于酉，酉者肺金，帝旺也。肾配坎，坎中之阳，戊土也。戊癸化火而生于寅，寅者三焦火长生也。斑隐隐在于皮肤中，大者成片，小者状如蚊蚤所咬，点点赤色，疹则成颗粒，见于皮肤之外，如疥子然，有形可模，俗名麻子者是已。斑之方萌，又与蚊迹相类，发斑多见于胸腹，病人昏愦，先红后赤者是也，伤寒热病多有之。蚊迹只在于手足，病人安静，先红后黄者是也，内伤热病多有之。此二证发斑，人常有之，非由胎毒，乃时行热证也。至于疹子，则与痘疮相似，彼此传染，但发过不再作也。乃心移热于脾，脾移热于肺，发而为疹。凡病疹者，必欬嗽，火刑肺也。丁心火，己睥土，辛肺金，皆?于酉，造化之理同一位。谓疹为心者语其本也，谓疹为脾者语其标也，语心脾而肺在其中矣。肾主二阴，司开阖，三焦之火亢甚，妻从夫，化合于胃而为斑。凡病斑者必自利，或大便结燥也。癸肾水，戊胃土，与寅三焦相火同位者，亦造化之理，语三焦而心在其中矣。故发斑见于胸腹者，三焦之位也。蚊迹见于手足者，胃主四肢也。疹者，母传子也；斑者，妻从夫也。知造化之理，而治斑疹不难矣。<br />
　　　　　五行生死<br />
<br />
　　按五行之理，生于阳者死于阴，生于阴者死于阳，抑隔别损益之数欤？夫五脏六腑，所以配五行也。腑为阳，脏为阴。腑生于阴，脏生于阳，根阴根阳之义也。腑死于阳，脏死于阴，分阴分阳之义也。阳之所死，阴之所生，阴之所死，阳之所生，阳极则生阴，阴极则生阳之义也。自子至巳为阳而统乎足，自午至亥为阴而统乎手，亦阴阳互为其根也。以腑言之，水火者，南北之对也。壬膀胱水生于申，申者手少阳三焦之位也。经曰：三焦者，决渎之官，水道出焉。故壬水生于申，死于卯者，水月象也，生于西，死于东矣。丙小肠火生于寅，寅者足少阳胆位也，胆为甲木，甲禄在寅，故丙火生于寅，死于酉者，火日象也，生于东，没于西矣。金木者，东西之对也。甲胆木生于亥者，风木之分。经曰：风生木，故甲木生于亥，死于午者，木阳也，午则阴生而阳死矣。庚大肠金生于己，己者六阳之位，卦应乎干，干为金，故庚金生于己，死于子者，金阴也，子则阳生而阴死矣。此四腑生死之理也。然木主于东而生于北者，水流趋东以生木也。火主于南而生于东者，钻木取火木所生也。金主于西而生于南者，金曰从革火所出也。水主于北而生于西者，水西而东金所生也。以五脏言之，丁心火生于酉，酉者肺旺位也。坎中之阳，乃火之原，坎位于子，辛金所生，不能再生丁火，故丁火乘辛金生旺之气而生于酉，所以心与肺相连而位乎上也。死于寅者，寅乃显明之地，丁为阴火，其光自伏矣。癸肾水生于卯，卯者肝旺之位也，离中之阴，乃水之原，离位于午，乙木所生，不能再生癸水，故癸水乘乙木生旺之气而生于卯，所以肾与肝相连而位乎下也。死于申者，申手少阳相火，所谓一水不能胜二火也。又水生于一，一者乃天元初动之气也，于卦为震，在卯之中，所以癸水生于卯，而震初爻为子水也。火生于二，二者地元初动之气也，于卦为巽，阳自下而上，阴自上而下，兑为少阴，巽之反也，在酉之中，所以丁火生于酉，而兑初爻为丁火也。乙肝木生于午者，乙震木也，青龙之象，寄生于午，龙从火里出也。死于亥者，午为一阴，至于亥而极，阴老不能生乙木也。辛肺金生于子者，辛兑金也，白虎之象，寄生于子虎，向水中生也。死于巳者，子为一阳，至于巳而极，阳老而不能生辛金也。又肝在下阴也，阴生于午，肺在上阳也，阳生于子，此四脏生死之理也。夫阳则顺者，阳道常饶，故左行而有余，此六腑之气常盛，而病在腑者易已也。阴则逆者，阴道常乏，故右行而不足，此五脏之气常弱，而病在脏者难愈也。若夫脾者己土也，离中之阴是已，故离纳己。胃土戊土也，坎中之阳是已，故坎纳戊。己土生于酉，死于寅者，心象离而生己土，故己与丁同生死也。戊土生于寅，死于酉者，肾配坎，肾有二枚，左为水不能生土，右为相火能生土，故戊与相火同生死也。然脾得心之气多而喜热，从火化也；胃得肾之气多而喜寒，从水化也。食热则损胃，食寒则损脾，养生之道，所以贵适其寒温，热无灼灼，寒无沧沧也。故伤风冷则胃强而脾弱，脾不主事，胃与右肾相火相合，而同归于火，所以戊癸化火也。伤热则脾强而胃弱，胃失清化之令，脾与心火相得而致敦阜，所以火炎则土益燥也。苟得其养，则脾胃禀中和之气，而阴阳无偏胜之疾；苟失其养，则脾气归于心而成溃烂痒塌之疮，胃气归于肾而成陷伏青黑之变，知乎此可以语疮痘之治矣。<br />

                    <br>
                        　　　　　先哲格言【按此条万氏原本所集不止于此，今查有与前卷重复者删之，非于原本有去取也。】<br />
　　钱氏仲阳曰：疮疹证，此天行之病也，惟用温凉药治之，不可妄下及妄攻发。　　凡疮疹当乳母慎口，不可令饥及受风冷，必归肾而变黑，难治也。　　惟斑疹能作搐。疹为脾所生，脾虚而肝旺乘之，木来胜土，热气相击，动于心神，心喜为热，神气不安，因搐成癎。斑子为心所生，心生热，热则生风，风属于肝，二脏相搏，风火相争，故搐也。治之当泻心肝。　　疮疹始出，未有他证，不可下也，但当用平和药，频与乳食，不受风冷可也。如疮疹三日不出，或不快，即微发之；发之不出，即加药；加药不出，即大发之。如大发后及脉平无证者，即疮本稀，不可更发也。有大热则当利小便，小热者当解毒。若出快，勿发勿下。　　庞氏安常曰：若身疼壮热头痛，不与小汗，何由表散？六腑久闭，毒攻腰胁，或心腹胀满，不与微利，何由释去？故当消息汗下。然则寒药固不当行，温药又增热毒，若热势太甚，脉候洪数，凉性之药，不阻表里之气者，亦可通用；或寒气阻碍，脉候浮迟，则温性之药，不阻表里之气者，可冀冰释。云不可汗下，寒热之药，只可紫草一味者，乃滞隅之流。　　天行发斑疮，须臾遍身皆戴白浆，此恶毒。　　凡觉冬温，至春夏必发斑痘。<br />
　　凡患小便濇有血者，中坏也。疮黑靥无脓，十死不治。斑疮已出，不可正尔发表，更增斑烂，以表虚故也。　　刘提点曰：痘疹最要大小腑分晓，所以钱氏四圣散用木通、枳壳极妙。若大小腑自流利，则不必苦泥。　　痘疹发未透，宜用四君子汤加黄芪、紫草煎服。医云百病不可损其胃气，故多用四君子汤及糯米等助其胃气。　　刘洙《小儿疮子诀》中云：疹子发如脓窠不肯靥者，但调砂糖水与吃。亦曾试用，但吃砂糖水后，多是爬搔了，疮子成一片去，结瘢不好。发斑用人齿散，但钱氏方中用麝香及酒调难用，盖疮痘家怕麝香与酒气触了。若用只是紫草煎汤自好。　　东垣李氏曰：夫斑疹出者，皆因内伤必出斑，营气逆故也，大禁牵牛、巴豆。　　凡生脓疱小水斑疹瘾三色，皆营气逆而寒复其表，宜以四味升麻汤中加归身、连翘，此定法也。　　如肺成脓斑，先咳喘，或气高而喘，但加人参，少加黄芩，以泻伏火而补元气。如心出小红斑，必先见嗌干，惊悸身热，肌肉肿，脉弦洪，少加黄连。如命门出瘾疹，必先骨疼身热，少加生地黄，又加黄蘗。如斑已出，时时与桔梗汤，宽胸膈，利咽喉，不可计服数。　　沧州吕氏曰：凡乳婴之与童丱，当岐为两途以治之。乳婴当兼治其乳母，俾其气血清和，饮食有节，投以调气通融之剂，以酿其乳，使儿饮之，则其疮必肥满光泽，无陷伏之忧。童卯之子，必当备切其脉，审其表里虚实以汗下之。苟不实不虚，则但保其中和，使脾气流畅，则肺金借母之助，易于灌脓，速于成痂，无倒陷之患。或至壮盛而肤腠厚密，尤须预为汗解。或大便结与溲濇者，尤宜下之利之，庶无患也。　　足胫热，两腮红，大便秘，小便濇，渴不止，上气急，脉洪数者，已上七证，不宜服热药。　　足胫冷，腹虚胀，粪青色，面晃白，呕乳食，目睛青，脉沉微者，已上七证，不宜服寒药。　　肺主气，气不足则致后三证：自汗，声不出，疮顶陷塌不绽肥，并宜服十奇散。自汗倍黄芪，声不出倍桔梗。心主血，血不足则致后三证：灰白色，根窠不红，不光泽，并宜芎归汤加芍药、紫草、红花，良验。　　凡值天时不正，乡邻痘疮盛发，宜服稀痘方。　　凡觉痘疮欲发，当先解利，与伤寒相类，疑似之间，兼用解毒。胡氏曰：非微汗则表不解，解表当于红斑未见之时宜用。　　凡痘疮出不快者有五证，临病审而调之：　　一证，天时严寒，为寒所折，不能起发，宜解寒温表。　　一证，炎暑隆盛，烦渴昏迷，疮出不快，宜解暑。　　一证，服凉药损伤脾胃，或胃虚吐利，当温中益气。　　一证，或成血泡，一半尚是红点，此毒气发越不透，必不能食，大便如常者，宜半温里半助养之剂。　　一证，外实之人，皮肤厚，肉腠密，毒气难以发泄，因出不快，宜解毒。　　身体温暖者顺，寒凉者逆。能食，大便实者顺；不能食，大便利者逆。　　夫痘疮之毒，最怕秽恶之气触犯。切不可信僧道看经解秽，况无纤毫之力，而反恐被其秽恶之气触犯；亦不可恃其能解而不预防。戒之戒之！　　张氏涣曰：痘子气匀则出快，盖血随气行，气逆则血滞。　　石璧胡氏曰：小儿难任非常之热，亦不可任非常之冷。如热药太过，轻则吐利腹胀，重则陷伏倒靥，宜温凉适中可也。　　仁斋杨氏曰：诸热不可骤去，宜轻解之。盖痘疮无热则不能起发，痘疮发于肌肉，阳明胃气主之，脾土一温，胃气随畅，决无陷伏之患。　　李氏曰：比之种豆，值天时煊暖则易生。　　鳌峰熊氏曰：人有虚实之不同，病有浅深之各异。壮实之人，病无诸证，或疮发而轻者，皆得依期而愈。倘气候乖常，寒煊失度，毒气弥盛，当作血泡而不泡，当结脓窠而不结，遂生诸证，稽延日数，难以定期矣。　　慈溪赵氏曰：痘疮灰白不发者作寒看，红凸齐绽者作热看。其要在解毒和气，活血温中安表而已。寒者温之，热者减之。减不可多，盖疮痘非热则不能发也，宜以温和之剂扶而济之。　　桂岩魏氏曰：夫气血盛，斯毒易解；气血损，则毒难愈。惟气血少弱者，虽毒不能顿解，然生意未始不由乎其中，故必加以补益扶持之功。治所当治，顺所当顺，斯其悔吝，无不平矣。　　先翁菊轩公曰：痘疮不怕稠密，只要能食，无不痊者。凡用药者，不可犯其胃气，盖人以胃气为本。<br />
　　　　　或问<br />
<br />
　　或曰：痘疮之名何义？曰：古人谓之斑疮，后人因其形似豆，故曰痘疮，又曰豌豆疮。今又有呼为珍珠豆者，以其形圆紧而小也。有呼为大豆者，以其形圆充实而大也。有呼为茱萸豆者，以其二三成丛中心落陷也。有呼为蛇皮者，因其空壳无水，如蛇蜕之皮也。有呼为锡面者，以其成饼带灰白色也。是皆因象取名，无别义理。但珍珠豆最轻，大豆次之，茱萸豆最重，蛇皮锡面则死证矣。　　或曰：痘疮发热，何以能预识其轻重而解之耶？曰：凡发热乍进乍退，气色明莹，精神如常，大小便调，能食不渴，目清唇润，此毒轻也，痘必稀疏，纵出多亦自易发易靥也。如壮热不减，气色惨暗，精神昏闷，大便或秘或泻，不能食，目赤唇焦，此毒甚也，痘必稠密，宜预解之。其出疏者，防其有伏，未可便许为疏，但看热减渴止，精神爽快，清便自调，能食，更无他苦，是真疏且轻也。　　或曰：既识其候，如痘稀密，何以解之？曰：诸疮皆属于心，心之华在面。如初发热，青筋现露，目中泪出，此毒发于肝。肝木生心火，从后来者为实邪。肝为水泡，风火相扇，必作搔痒，宜先解肝之毒。面赤如锦，额上红筋露现，谵妄多惊，此毒发于心。心火自旺为正邪，君主不明，必有陷伏不治。口干唇焦，面黄而燥，此毒发于脾。心火生脾土，从前来者为虚邪。脾为斑，心为疹，必有夹斑夹疹。又脾主肌肉，为火所灼，必作溃烂，宜先解心脾之毒。面色晃白，鼻中干燥，或流清涕，或衄出，此毒发于肺。心火刑肺金，乘其所胜为微邪，宜略解肺之毒。面色黑，气如烟浮，目中见鬼，头热足冷，此毒发于肾。肾水克心火为贼邪，必成黑陷不治。　　或曰：痘子出形，轻重吉凶，何以别之？曰：痘子出后，其热便退，三五磊落，相去位远，其疮圆净，以火烛之，皮中无复红点，此候必疏而轻。如疮大出，热不少减，细碎丛聚，无有空肤，以火烛之，皮下通红，此必密而重也。　　或曰：古方预解痘毒，谓重者能令出疏，轻者能令不出，其言信乎？曰：痘之疏密，本于毒之多寡；毒之所受，本于父母始生之初。区区药石，岂能解之而使重者必疏轻者不出耶？但谓解之使无郁遏陷伏之患则可，谓解之使重者必疏轻者不出，吾不知也。　　或曰：解毒之方，若是不必用欤？曰：何可废也！盖解毒法要分三治：一则视其父母平日有余不足之病而解之，一则视其年气运疫疠之变而解之，一则视其人所见气色所禀虚实而解之。称物平施，因时制宜，岂有定方耶？如代天宣化丸，只解得气运疫疠之变。或曰：痘疮始终何以能吉？何以能凶？请详言之！曰：疮子之出，不问疏密，但其出必尽，其发必透，其靥必齐，不徐不疾，适于其期，能食，大小便调，此可言吉。如一齐涌出，其发不透，其靥不齐，或太急，或太迟，不能如期，食少，大便自利，此可言凶。与之期日，出不能尽而伏者，四五日死。起发不透而枯萎痒塌者，七八日死。收靥不齐而灌烂者，常在一旬之外，绵延日久而毙也。　　或曰：何谓其出必尽？曰：作三四次出，大小不一等，收靥之时，空中犹有出者，俗呼为落零痘子者是也。必有此候，方无余毒。　　或曰：何谓其发必透？曰：初出一点血，以渐长大，血化为水，水化为脓，其顶圆，其脚润，其脓稠充实饱满，审察手足，莫不皆然，可谓透矣。盖手足位远，一时难透，脾主四肢，脾胃气虚者，手足疮子常发不透，至于靥后，多成痈毒也。　　或曰：何谓其靥必齐？曰：自上而下，循次收敛，无有溃烂，痂皮坚厚是已。　　或曰：何谓不徐不疾，适如其期？曰：自出现而起发，起发而成浆，成浆而收靥，先后循次，上下周匝，轻者七八日，重者十二三日，此其期也。若出未定而先涵水，将起发而便带浆，脓未成而就干收，此失之太疾，由毒火并迫，气血奔腾，未至而至，谓之太过也。如应出而不出，应发而不发，应收而不收，此失之太缓，由毒火郁遏气血，即当至而不至，谓之不及也。过与不及，皆死证也。　　或曰：痘疮何以取能食与大小便调？曰：痘子之出，惟资气血以助其成，欲表里无邪也。人能食则气血自充，大小便调则里无邪。　　或曰：亦有不能食而愈者何？曰：大便燥实，数日不更衣，赖平日之谷气以养之，虽不食无苦也。然起发收敛落痂，终不及能食者之易焉耳。　　或曰：痘疮痛痒，何以别之？曰：出现之初，无有痛痒。至于起发养浆，其疮始痛，痛者毒欲出也。脓成毒解，其疮则痒，痒者邪气出而正气复也。如此痛痒，痘家常候。若当出现起发脓水未成之时，忽然痛痒者，此恶候也。亦须分其虚实，如焮发红嫩，大热烦渴，大便秘，小便少，此邪火甚而痒也。形色灰白，平陷，大便自利，此正气不足而痒也。其云诸痒为虚，诸痛为实者，亦大略之言耳。　　或曰：凡视疮子，先能识其作痒否？曰：凡疮子初出，色娇皮嫩肉红者，疮子起发，多成水泡者，其后皆痒塌而死。　　或曰：疮子皮嫩色娇，必作痒，何也？曰：皮肤者，皮在内约束经脉，肤在外分布腠理，皮深厚而肤浅薄。疮子之出，皮厚色老者，皮肤坚实，毒有约束，不得肆其猖狂之性，故能渐次成熟以致收敛也。皮娇色嫩者，皮肉已虚，但存薄肤以包其外，不能约制毒邪，风火相扇，游散往来，故痒易破也。　　或曰：尝见疮子，有干痒者，有湿痒者，何也？曰：干痒者，火甚也，其治在心。湿痒者，火湿并也，其治在脾。譬之火炙汤沃，皆能作痒。然疮干而痒者必死，心为君主，不可犯也。疮湿而痒者，或有可治，脾属土，无定位故也。　　或曰：疮子作痒，爬搔溃烂而不死者，何也？曰：其人能食，疮之破者，复加肿灌，脓血稠浊，痂皮润落，原无痘处，补出一番，语音清亮，此为里实表虚，毒不能入，故溃烂而不死也。若不能食，饭入则呕，水入则呛，声哑言微，面疮臭烂，痂皮焦起，大便不固，此为表里俱虚，淹延引日而尽矣。　　或曰：何谓陷伏？曰：内者不出谓之伏，外者复入谓之陷。如应发不发，应出不出，伏也，谓毒气留伏于中而不出也。陷有二种：起发有水不能成脓而遽干者，或已成脓复化成水者，谓之倒陷；脓已成就，不即结痂而溃烂者，谓之倒靥，皆陷也。谓里虚毒气乘虚而陷入也。　　或曰：痘疮何以能发渴？曰：初发热便渴者，火邪内蒸，焦膈熏嗌，故渴也，宜以清凉之剂解之。痘出稠密而渴者，此气血分散，津液虚耗，故渴也，宜以滋补之剂救之。自利渴者，此脾胃虚，津液少，宜以补中之剂升而润之。若疮细密不起发，不光泽，不收靥，好饮冷水，不能食，或大便泻，邪火益炽，真水已枯，不治之证也。　　或曰：痘疹咽痛者何？曰：火性炎上，疮疹邪火，熏灼于中，咽喉先受，宜急解之。不然，咽喉受伤，肿塞灌烂，呕食呛水，暴哑失声，治之无及矣。　　或曰：痘疮呛食失声，有生有死者，何也？曰：疮子之出，失于早治，咽喉都有，外者未成，内者先熟，一旦收靥，饮食则喷而出，乃咽伤痛不能直入也。语音不清，乃咽喉干而语不能出也。但观疮子，是属正靥则生，非正靥则死；能食饮则生，不能食饮则死。　　或曰：疮疹自利者何？曰：肠胃受热，传化失常也。大凡疮疹发热，类多吐泻，不须遽止，令毒邪上下得出也。待疮出定，里气和而利止。利不止者，中气被伤，不能禁固也，宜急止之，恐里虚复生他变。　　或曰：痘疮烦躁者何？曰：疮家喜静，毒气外出，中无留邪，脏腑和平，心神安泰。如多寤少寐，啼哭不止，此内热也。心恶热，不能安眠而哭，谓之热烦；痘疮掀发光壮，欲待成浆而哭，此疮作痛不能忍，谓之疼烦，皆常候也。待疮平热退而安。若昏懵躁扰，循摸闷乱，此谓丧神失志，十无一生。　　或曰：痘疮寒颤咬牙，有生有死者，何也？曰：以疮为主，无变候则生，疮坏则死。若疮出密甚，焮肿，身体动摇者，此转移艰难，主持不定，不可谓之寒颤。时渴思饮，吞嚼牙鸣者，不可谓之咬牙。　　或曰：痘后发痈毒者何？曰：疮至成脓，则毒化而解。如未成脓，倏而干收，则毒不化，故重发痈毒也。　　或曰：痘后目中肤翳，此初出现便有痘子乎？曰：初出那得便有，只缘收靥不齐，面疮肿烂，毒气攻眼而后有之也。或因悞服辛热之药，喜食炙煿之物，亦能令目肿痛。今人但见疮子初出，目中流泪，便谓眼有痘。殊不知肝热则泪出于目，肺热则涕出于鼻，脾热则涎出于口，心热则汗出于面，火热液出，造化之理也。目中肤翳，乃疮瘢也。惟内服药，久自退去。不可妄用点割，自取损睛之患。　　或曰：痘子收后，忽无故而暴死者何？曰：非正靥也。干收太速，火迫之耳。毒气复入，真气先败，不死何为！　　或曰：疮毒内陷，亦有不死者何？曰：或发痈肿则毒得泄，更审毒归何脏也。如毒归脾肺，则为痈肿，甚则烂见筋骨而死；毒归肝则为目病，甚则筋骨不固而死；毒归心肾，则无疾而暴死。　　或曰：痘疮治法，皆言发表和中解毒而已，不识三者何先？曰：发表最先。大凡疮疹只要发出得尽，不使留伏于中，发表须兼解毒，非发表自发表、解毒自解毒也。疮疹已出，表里无邪，不须服药。如疮发太甚，里实能食者，解毒之法可单用也。疮出已甚，里气不和，或吐或利，于和中法内略兼解毒可也。若疮疹无邪，惟里气虚者，只用和中，不必解毒。　　或曰：发表和中解毒，以何药为主治？曰：发表须辛甘清阳之剂，如羌活、防风、升麻、白芷、桂枝之类。盖辛甘发散，清阳发腠理也。和中须甘温浊阴之剂，如人参、当归、甘草、芍药之类，盖中不足者以甘补之，又浊阴走五脏、归六腑。解毒须苦寒之剂，如牛蒡、连翘、葛根、芩、连、栀、蘗之类，盖毒者火也，苦能泻火故耳。但解毒药须酒炒而用之，令勿犯胃气也。　　或曰：古人云痘疮首尾不可妄下，信乎？曰：不可妄三字，最宜详味。盖治痘之方，当时必有不问虚实，一概轻用巴豆、牵牛之属以下之者，故戒之。首尾不可妄下，苟可下而下之，非妄也。可下之证，巴豆、牵牛亦不可轻用，况不可下者乎？如曰首尾不可汗下，乃拘泥之见，非通变之术矣。　　或曰：疹爱清凉痘爱温，其然乎？曰：此亦拘泥之说。疹爱清凉，设使天气大寒，气血凝濇，不用温覆，何以能出？痘爱温，设使暑热之时，气血淖泽，更加温暖，宁不溃烂乎？故治疹子者，宜专用清凉解毒之剂；治痘子者，宜温凉解毒之剂兼用之可也。　　或曰：陈文中治痘之法，行之久矣，人或喜而取之，或畏而舍之，何也？曰：舍之不敢用者固不知文中立法之善，取而用之者亦不知文中制方之本旨，胥失之矣。文中有言曰：热则气血和畅，自然出快。又曰：表里俱实则不致痒塌。此发前人所未发，乃千古不刊之秘也。观其痘疮引证，或因泄泻，或因寒颤咬牙足指冷，或因痒塌，或因泻渴不止，皆脾胃肌肉虚，气血衰，精液少，故用木香散、异功散，再加丁香、官桂以治之。今则不审虚实，于起发光壮表里皆实者，概而用之，可乎？　　或曰：人有终身不出痘者，何也？曰：痘乃胎毒，又名百岁疮。天下之人，岂有无父母而生，能逃于造化之外者哉？但云受天地之清气，禀父母之清气，气清质粹，无有秽毒，当天令种痘之年，亦曾发热，只出一两点而不觉也，岂真终身不出者乎？　　或曰：世俗保养痘子者，习用僧道洒水诵咒以解厌可乎？曰：习俗已久，不能遽改。用与不用，从其所好，不可阻止。设有变怪，归咎于医，而悔僧道之未用矣。　　或曰：痘子收后，表里无邪，复作昏晕者何？曰：邪气已去，正气方生，乃否极泰来之兆。<br />

                    <br>
                        古今图书集成医部全录卷四百六十五<br />
<br />
痘疹门<br />
<br />
　　　　家传痘疹心法【明?万全】<br />
<br />
　　　　　治痘凡例<br />
<br />
　　凡发热疑似之间，宜用人参败毒散一剂以发之，是与不是，一发便明。大抵疮疹只要发尽，不使留伏于中也。　　凡初发表，要看天时，如天时大寒，则腠理闭密，气血凝濇，防其发泄得迟，有毒气壅遏之变，以辛热之药发之，宜桂枝葛根汤、五积散去干姜主之。如天时大热，则腠理开张，气血淖泽，防其发泄太急，有溃烂之变，以辛凉之药解之，宜升麻葛根汤、双解散主之。如不寒不热，天气温和，只人参败毒散甚佳。　　凡初发热，二三日间有惊搐者，以导赤散、羌活汤、辰砂散主之。大便秘者，三黄丸微利之。小便濇少者，导赤散。渴甚者，葛根解毒汤。腹中痛者，桂枝大黄汤。腰痛者，人参败毒散。自利者，黄芩汤。吐利者，黄芩加半夏汤。如脾胃素弱，自利清白者，理中汤丸，或四君子汤、肉豆蔻丸，合而服之。　　凡痘子出现，疏则毒轻，不可妄治；密则毒甚，却要磊落，大小分明，不相粘连，略与托里解毒之剂，快斑汤、消毒饮主之，使之易发易靥。如出太密，粘连模糊，其毒尤甚，托里解毒之剂宜多饮之，以防痒塌黑陷之变。更察外证，可治则治，不可治则勿治。　　凡痘子出形，皮肉如常，根苗明润，此毒轻也，不可妄治。如皮肉昏黑，或赤肿，根苗干枯，青紫或灰白者，此毒甚也，以消毒饮、夺命丹合服。　　凡痘子已出，自发标之日算起，如当起发不应有浆，先有戴浆者，如当作浆不应收靥，便有干收者，此皆恶候，治之无功。　　凡痘子之出，最要唇润舌润，红鲜如常，其毒则轻。如唇焦破裂，舌燥有芒，为毒火太甚，表里郁遏，急宜解之，黄连解毒汤加大力子，东垣凉膈散更妙。　　凡痘子已出，头面要稀疏磊落，颈项上宜少不宜多，胸前要少而疏，如此者其毒则轻。如面上模糊一片，未发先肿，缠项稠密，胸前亦密，此毒甚也，慎勿治之！　　凡痘子初出，磊磊落落似稀疏之状，其后旋加，日多一日，此毒伏于里，里气虚弱，不能使之即出，要大补兼解毒，或十可救其二三也，十宣散加无价散主之。　　凡痘子初出，便自手足先出者，他处未起而手足先起，他处未收而手足先收者，此阳火太旺，宜用解毒抑阳扶阴之剂，四物汤合黄连解毒汤主之。如他处俱起而手足起迟，他处俱收而手足不收者，此脾胃虚弱，不能行其气血，达于手足，宜补脾胃十全大补汤、桂枝芍药汤主之。　　凡痘子出尽，正将起发，其中有发血泡者，此毒伏于心即死；有发水泡者，此毒伏于肝，旋见痒塌而死。　　凡痘子始出，须问其咽喉痛与不痛，但有微痛，急与解之，令得疏通，甘桔汤加牛蒡子主之。大抵痘家要以解咽喉为急务，不知此义，以致失声干哕，水谷不入，喷吐而出，悔无及矣。　　凡痘子不渴者，里无热也，不须妄治。渴者有热，此亦常候，切不可与冷水瓜梨柑柿糖蜜之属，恐损脾胃，致生他变。小渴者，以炒米汤与之；大渴者，人参麦冬散主之。痘子稠密，津液少者，补中用十全大补汤，解毒用葛根解毒汤，相间服之。自利而渴，轻则白朮散，甚则陈氏木香散主之。　　凡痘子要大小便自调，则里气和无留邪也，故小便宜长而清。如小便赤濇，导赤散；小便短少，八正散。疮出太密，小便不通者，连翘汤。盖疮子发热，不可骤去，惟利小便以折其郁。如痘稠密，小便少者，此气血衰少，津液虚耗，非热也，不可利之，反损真阳之气，十全次补汤主之。能食者，大便宜润，有入必有出也。不能食者，大便宜实，存旧谷气以养气血也。如四五月不行，大便结燥者，用胆导法导之；不通，以三黄丸微利之；如大结腹胀者，以三乙承气汤下之。如大便泄泻即止之。盖痘疮要里气实，恐泻得脾胃虚也，轻则理中汤丸、益黄散、豆蔻丸，甚则陈氏木香散、异功散主之。　　凡痘子大便出血者，看其血来何如，又看是何时：如疮子正壮，大便数日未行，血从粪出者，此肛门伤血出也；如疮已收，大便脓血者，此倒靥之血也。非此二类，但溺血便血者，乃脏腑败坏，阴血妄行，必死之候。凡痘子，腹中常宜宽舒，为里无邪。若腹胀满，须审其伤食否及大小便何如：如曾伤食，微满不痛者，木香大安丸；胀满腹痛甚者，丁香脾积丸；小便不通者，百祥丸；大便不通者，宣风散主之。此上诸证，皆实胀者也，故宜利之。若自利腹胀，乃虚胀也，陈氏丁香散主之。　　凡痘子手足常宜和暖，头宜凉，故头热手足冷者不治。如因泄泻手足冷者，此脾胃虚弱也，陈氏木香散、异功散，圣药也。如大热渴，大便秘，烦躁手足冷者，此阳极似阴也，三乙承气汤主之。凡手足冷者，恶候也。手足诸阳之本，阳脱故冷也。　　凡痘家能食者，不问秘稠皆吉。不能食者，痘虽疏亦难发难靥。疮密者危，盖人绝水谷则死，表里皆病则困也。有欲食而不能食者，必喉舌有痘作痛，艰于吞嚼也，宜以烂粥米饮频频与之，以助脾胃之气，更以甘桔汤加牛蒡子以解咽喉、利胸膈也。　　凡痘疮饮食之间，毋令太饥，毋令太饱，毋太寒，毋太热，以损脾胃，但与糜粥烂饭，淡薄滋味以养之，切忌肥甘煎炒五辛一切动风动火之物。　　凡痘子出得稀疏者，自然易发易靥，不可妄治。若疮稠密，常患其发不能透，宜细观之。但红活不甚长大者，气不足也，用四君子汤合匀气散加烧人粪治之。如焮肿色带红紫者，血热也，用四物汤合消毒散加烧人粪治之。如不润泽而干者，此血弱也，用活血散加消毒饮与之。如不起发，不红活，平塌灰白者，此气血俱弱也，用十全大补汤加烧人粪、牛蒡子与之。如有青干者，内服快斑汤加烧人粪合夺命丹与之，外用四圣散合胭脂涂法，或用胡荽酒，或用水杨汤浴法，务求光壮红活而后已。如中间有成水泡者，防其痒塌，宜先补脾胃，疏风泻火，使肌肉实不作痒可也。十全大补汤加防风大力子主之。　　凡痘子贵在调养，如天大寒，盖覆常宜温暖，勿使受寒，恐毒气为寒所阻而不得出也。如天大热，不可盖覆，却宜清凉，勿使客热与毒相并，致增烦躁，使疮溃烂也。如时有迅雷烈风暴雨之变，宜谨帷帐，添盖覆，多烧辟秽香以避一时不正之气，勿扫房室，勿动沟渠，勿启混厕，恐秽臭触疮而增痒痛也。勿烧诸香，恐其动火也。门户常须关闭，服事之人，选其谨厚洁净者，无狐臭者，使之看守保护，内者勿出，外者勿入，恐有不洁触犯其疮也。疮家所忌，男女房事及尸气，最毒；其他则妇人月事，酒气五辛之气，远行染带之气，皆宜避之。如夜房室中有虚响，此不祥之兆也。其病者卧处常要无风，又要通明，切忌幽暗，夜静不断灯火，不离亲人看守，恐要饮食，一时得具，或有痒塌，与之抚摩，恐他人未必尽心也。　　凡痘子脓成浆熟，或痒，悞犯破者，恐复灌烂，不能成痂。若脓浆未成之时，犯破半个，必然痒塌而死。　　凡痘子势重者，以脉候之，脉洪实者吉，浮数虚小者凶。故云脉净身凉者生，脉躁身热者死。又云，阳病得阴脉者死。　　凡痘子搔痒者，须于形色上详审。如疮一向起发红活，光壮肥满，忽然搔痒者，此秽气所触也，宜内服十全大补汤，外用茵陈熏法。其破者，以白龙散敷之。如疮本干枯，又添搔痒者，火甚也。如疮原带水，皮肉嫩薄又痒者，此湿热也。摆头摇项，手足动作昏闷者，死证也。　　凡痘子已熟，忽作搔痒抓破者，此脾胃虚弱，不能荣养肌肉也。内服四君子汤加黄芪、官桂，外以败草散主之。如因自利脾胃虚，致痒塌者，陈氏木香散、异功散主之。　　凡痘子出盛咳嗽者，此肺中有火，或咽喉有疮作痒也，只用甘桔汤加牛蒡子多服良。如唾涎带血，此咽中疮或齿缝中出也，不须妄治。　　凡痘子黑陷，古方用穿山甲者，取其穿肠透膜而善走也。用人牙者，取牙齿乃骨之余，肾主骨，可以入肾也。此二物者，但借为乡道，引解毒之剂以施治则可，若单用之，何济于事哉？有用烧人粪者，盖粪大解疫毒，痘乃时疫所发，故宜用之。若加入发表和中解毒汤内，尤良。　　凡痘子已出之后，最怕泄泻，恐脾胃虚，里气弱，不能助疮成就，反致倒陷，以理中汤、肉豆蔻丸合而治之。如泄久不止，疮痒塌，手足冷，寒颤咬牙者，陈氏木香散、异功散主之。　　凡痘子寒颤咬牙手足冷者，恶候也，急用陈氏之法救之。疮坏者勿治。　　凡病痘者，疮本稠密，转动之间，身体振摇者，此一身被疮所困，不能支持，转动艰难之故，断不可便作寒颤，妄投热药也。有只咬牙者，此心肝二经火旺也。盖肝虚咬牙，心热者亦咬牙，勿便作不治论。　　凡痘子已熟，不肯结痂溃烂者，其人必不能食，或曾吐泻，脾胃虚弱也，内服十全大补汤，外用败草散主之。如大便不通，此内热也，用胆导法以去其结粪，外以天水散蜜水调刷，以解肌表之热。　　凡痘子收后，目瘾濇羞明或泪出者，此肝火虚旺也，泻肝明目散主之。如目中瞖膜遮睛者，蝉蜕散主之。　　凡痘子收后发痈毒者，要分经络论气血多少而治，不可妄用利药，宜大补气血。盖此时气血已虚，十全大补汤加忍冬草主之，外用敷贴拔毒膏主之。　　凡痘子用药，须分气血虚实，毒气微甚而治。故灰白者，不起发者，痒塌者，吐利者，寒颤咬牙者，手足冷者，皆气虚也，宜用补气之剂。疮干者，不红活者，脓水少者，皆血虚也，宜用补血之剂。稠密者，焮肿者，红紫者，皆毒甚也，宜用解毒之剂。陷伏者，兼气血解毒治之。　　凡用补气，宜四君子汤，如疮带湿，或有自利，用之可也。若疮干者，白朮燥津液，茯苓渗津液，或便秘实者，不可用也。　　凡用补血，宜四物汤，故疮干或色太娇，用之可也。若不能食者，生地黄泥膈，白芍药收敛肠胃，必不可用也。　　凡解毒不过黄连、黄芩、黄蘗、栀子、连翘、牛蒡子、升麻之属，俱用酒制，恐其寒凉，反损脾胃也。若欲行表，须少加桂枝。他如紫草、山豆根、葛根之类，则不必用酒制矣。　　凡用解毒药，要别脏腑，分阴阳而治之。如黄连解心火，黄芩解肺火，栀子解肝火，黄蘗解肾与三焦火，石膏解脾胃火，木通解小肠火，黄蘗又解大肠火，连翘、牛蒡子解疮毒火，山豆根、紫草解痘毒火，升麻解疫毒火，各有主治不同也。又岁半已上属阳，心肺主事，宜芩、连多用之。岁半已下属阴，肾肝主事，宜黄蘗、栀子多用之。　　凡治痘子，要识证候。如痘脚稀疏，根窠红润，不泻不渴，饮食不减，四肢温和，身无大热，如此候者，不须服药，惟善调护以待成就而已。若痒塌，寒颤咬牙，渴不止，痘紫黑色，喘喝不宁，灰白色，顶陷腹胀，头温足冷，闷乱饮水，气促泄泻渴，如此候者，不必服药，虽强治之，亦无功也。　　凡治痘疮，善攻不如善守。表里无邪，不须妄治。有等贪利之人，不分虚实，妄投汤丸，谓曾治某病，治某病，贪天功以为己有，以致虚虚实实，致生变异，悞人性命，此医之罪也。　　时俗出痘子者，谓是天疮，不肯请医看治，但请僧道咒水解厌，习以成风，毒之轻者、能食者，幸以痊愈，设或变证一出，不可救疗，委之于命，而不知省，此时人之罪也。<br />
　　　　　药性主治及修制法<br />
<br />
　　痘疹之法，其要在分气血虚实，及发表和中解毒三治而已。经曰：辛甘发散为阳，酸苦涌泻为阴。又曰：清阳发腠理，浊阴走五脏；清阳入四肢，浊阴归六腑。又曰：形不足者温之以气，精不足者补之以味。味归精，气归神。可见药有寒热温凉之性，酸苦辛咸甘淡之味，浮沉升降补泻之用，各有所宜，不可不知也。今将痘疹合用之药，分气血解毒三类，各具性味、主用、修制于下，以便观览，检阅之暇，未必无小助也。<br />
　　　　　气类<br />
<br />
　　人参：味甘，气温，气味俱薄浮而升，阳也。入争太阴肺经、足太阴脾经。补上焦元气，升麻为之使；补下焦元气，泻肾中之火邪，茯苓为之使。主补五脏，生津液止渴。治脾肺阳气不足，胃中冷，吐利。　　择坚实白净者，去芦用。肺热咳甚者少用。以苦茶汤浸过无妨。　　黄芪：味甘，气温平，气薄味厚，可升可降，阴中阳也。入手少阳三焦经、手太阴肺经、足太阴脾经。性畏防风，得防风其功愈大，盖相畏而相使也。补肺气，实皮毛。善治脾胃虚弱，疮疡血脉不行，内托必用之药也。止虚汗，去肌热；又治消渴，腹痛泻利。　　择柔韧皮微黄肉中白者佳。疮家宜生用，补虚宜炙用。痘子不发宜酒炙透用。手足疮不起，以桂枝煎酒浸过炙用。　　白朮：味甘，气温，味厚气薄，可升可降，阴中阳也。入手太阳小肠经、手少阴、心主、足阳明胃、足太阴脾、足少阴肾、足厥阴肝经。主温中强脾胃，进食，止下泄，利小便，和中益气，止渴生津。　　择肉白而坚者，去芦，刮去外黄皮用。去有油者，中腐者勿用。疮干者禁用，燥湿故也。止泄宜东陈壁土炒过用；痂皮不落，宜桂汤浸过用。　　苍朮：味苦，甘辛，气温，味厚气薄，可升可降，阴中阳也。入足阳明胃、足太阴脾经。主除恶气，辟疫疠气，健胃安脾，宽中进食，发汗。故苍朮发汗，白朮止汗。　　择坚实中白净者，刮去外粗皮令白，切片，以糯米浓泔浸透，漉出晒干，取向东陈壁土炒黄色用。疮湿痒者，及不结痂宜用之。痘家常宜烧之，以辟不正之气，勿制。　　陈皮：味辛苦，气温，味厚气薄，浮而升，阳也。导滞气，止呕咳吐逆。去白，理肺气降痰；留白，理脾胃消食。　　择红黄色陈久者佳，用温水洗净，去白者去白，留白者略去筋膜，切，晒干用。止吐者，以东向陈壁土炒过用。　　青皮：味苦辛，气寒，气味俱厚，沉而降，阴也。入手少阳三焦经、足厥阴肝经。散滞气，泻肝气，消食破积。　　择小而皮薄陈久者佳。用温水洗浸切开，去中穰与白，令净，銼碎晒干。此痘家必用之药，能泻肝，令不成水泡而作痒；又起发迟者，痒塌者，并不可缺。　　石菖蒲：味辛苦，气温。通九窍，出音声。主痈肿疥瘙，遍身热毒痛痒。于山涧中取之，不闻人声及不露生者。　　择节密者佳。刮去外粗皮。疮疹惊癎神昏谵妄者必用之。疮后不着痂溃烂成疮疥者，宜入丸用。　　五味子：味酸，气温，味厚气轻，阴中微阳，降也。入手太阴肺、足少阴肾经。主咳逆上气，生津止渴。　　择肥大润泽者佳。去梗酒洗净，晒干。痘家欬甚者宜用。　　贝母：味辛苦，气平微寒。主咳嗽上气消痰；又敷恶疮，能敛疮口。　　择白而肥大生者佳。去心，温水洗过，切，晒干用。　　细辛：味大辛，气温，气厚于味，阳也。少阴经药。散水寒，治内寒，消死肌；又主喉痹。　　择细茎气烈者佳。去芦并叶，以温水洗过晒干。宜少用。痘子初发表及痒塌者，用之良。　　干姜：味辛，气大热，气味俱厚，半沉半浮，可升可降，阳中阳也。能温脾理中，止吐泻，去脏腑沉寒。生用发诸经之寒，其余炮用。　　择新者温水洗浸，火炙令胖松用。惟内虚泄利不可缺，内实者戒用。　　生姜：味辛，气微温，气味俱轻，阳也。益脾胃，散风寒。治痰嗽，止呕吐。能杀半夏之毒。　　择老者水洗去泥，勿去皮用。凡痘疮不能起发，灰白色者，宜用之。如起发光壮红绽者，不可用。若止呕吐，须去皮，纸包，慢火中煨过用。　　麻黄：味苦甘，气温，气味俱薄，阳也，轻清而浮升也。手太阴肺之药，入足太阳膀胱、手少阴心、阳明大肠经。荣卫药也。发散风寒，泄卫实，去荣中寒；又消赤黑斑毒。《本草衍义》云：痘疮泡倒靥黑者，麻黄去节半两，以蜜一匙同炒良久，以水半升煎，去上沫，再煎去三分之一，乘热尽服之。避风，伺其疮复出。一法用无灰酒煎，但小儿不能饮酒者难服，然其效更速。　　择陈久者佳。摘去根节，先用沸汤泡过三次，晒干细切；又以蜜酒各半浸良久，再晒干，用瓦器炒令焦黑色。凡痘疹出迟，及痘子黑陷者、倒靥者，并宜用之。　　白芷：味辛，气温，气味俱轻，阳也。通行手足阳明经。主一切疮疥，排脓止痛，内托生肌。　　择白而坚实者，去虫蛀。内青黑者不用。凡痘疮发表及溃烂者，手足发痈毒者，并宜用之。　　附子：味辛甘，气大热，其性走而不守，可升可降，阳也。补助阳气不足，温热脾胃。治四肢厥逆。　　择顶平而圆重一两者佳。先以童便浸过，纸包，慢火中炮令极热，去皮脐切片；再用防风甘草煎汤，乘热浸过晒干用之。惟痘疮泄泻内虚，手足冷，寒颤咬牙，疮灰白色或痒塌者可用之，其余不可妄用。　　半夏：味辛苦，气平，沉而降，阳中阴也。入足阳明胃、太阴脾、少阳胆经。化痰止呕吐，益脾胃之气。　　择白净脐正而圆者佳。用沸汤泡洗，令滑尽，切片晒干。若止咳化痰，再用生姜自然汁浸过。凡渴者禁用，燥津液故也。　　木香：味辛苦，气温，味厚于气，阴中之阳，沉而降也。主邪气，避疫毒，能调气和胃，散肺中滞气，止泻渴。《伤寒类要》云：天行热病，若发赤黑斑，木香二两，水二升，煮取一升，顿服。　　择形如枯骨枯牙者佳。不宜见火，诸汤中宜磨服之。此与青皮乃痘疹切要之药，以其能行气也。惟泄痢，药宜煎服。　　肉豆蔻：味苦辛，气温。入手阳明大肠经。主调中下气，止泻利，开胃消食，皮外络下气，解酒毒，治霍乱。　　择油色肥实者佳。用面包裹慢火中煨熟，乘热以重纸包捶去油，入丸药内用。乃内虚泄泻之要药，非此勿用。　　砂仁：味辛苦，气温。入手足太阴经、阳明经、太阳经。主虚冷泻痢，治脾胃气血结滞不散。　　择无壳米坚实者佳。碎研入药。凡痘疮内虚泻痢者宜用，伤食者不可缺。若妇人妊娠出疹痘者，又宜用。带壳者，炒过研碎入药，乃安胎之圣药也。　　桂：味辛甘，气热，气味俱薄，体轻而上行，浮而升，阳也。入手少阴经，桂枝入足太阳经。通荣卫，开腠理，和气血，散风寒。痘疮不起发，不光壮，非此不可，乃发表之要药也。　　择薄而味厚者佳，刮去粗皮用。手足痘子发不透者，宜用此引经。若疮痒塌寒颤咬牙，宜加用之。若内虚腹胀，用厚而味辛者，刮取内肉名桂心。惟妊妇出疮者不可用，以桂能堕胎故也。　　茯苓：味甘淡，气平，气味俱薄，能升能降，阳也。白者入手太阴、足太阳、少阳，赤者入足太阴、手少阳、少阴经。抱根生者名茯神。调胃气，伐肾邪，降肺火，益气力，止泻，利小便，生津液。　　凡补中气不足用白，欲利小便用赤。盖白者能补，赤者能利也。并削去皮用。如心热神昏者，用茯神去皮与中木用。　　丁香：味辛，气温，纯阳。入手太阴肺、足阳明胃、少阴肾经。主温脾胃，止呕逆，去胃中寒。　　凡痘疮泄泻，脾胃虚弱不足者，必用之。若痒塌寒颤咬牙足冷者，此与桂并宜加用之。盖丁香救里，官桂发表也。非此证不可用。　　藿香：味辛，气微温，气厚味薄，浮而升，阳也。入手足太阴经。助脾开胃，温中快气，治吐逆，为最要之药。　　叶择取真者，带芳香之气者佳。去枝茎，以水洗去土，晒干用。入乌药顺气散则理气，入黄芪四君子汤则理脾。　　槟榔：味辛苦气温，气薄味厚，沉而降，阴中阳也。消谷逐水，除痰癖，破滞气，泄胸中至高之气。　　择形若鸡心，正稳尖长，心不虚，中有锦纹者佳。痘疹家惟利药内用之，研细末入药，能坠诸药至于极下也。　　枳壳：味苦酸辛，气微寒，气厚味薄，浮而升，微降，阴中阳也。主胸膈痞塞，散结气，逐水消胀满，安胃，化痰涎消食；又治遍身风疥，大风在皮肤中，如麻豆苦痒，通利关节。主皮毛胷膈之病。　　择陈久坚厚不烂不蛀者佳。以温水洗浸，刮去穰白，麸炒令熟用。此痘疮必用之药，故四圣散有枳壳，以能治遍身风疹苦痒，又能开胃消食，利五脏，通关节也。　　枳实：味苦酸，气寒，大抵与枳壳同。枳壳大，性和而缓，治高，高者主气，治在胸膈；实小，性酷而速，治下，下者主血，治在心腹，故有高下缓急之分。消食，散败血，化心胸痰，主风痒麻痹，通利关节，逐停水，消胀满。　　择陈久肉厚不蛀不烂者佳。以温水洗浸，去穰白，麸炒令熟用。　　厚朴：味苦辛，气温，气厚味厚，体重浊而渐降，阴中阳也。温中益气，厚肠胃，走冷气，消宿食，治腹痛胀满散结之神药。　　择肉厚紫色者佳。削去粗皮，以生姜自然汁涂之，慢火上炙透銼用。凡痘疮腹胀，非此不除。　　乌药：味辛，气温。主中恶，心腹痛，蛊毒疰，忤鬼气，宿食不消，天行疫瘴，治一切气。　　择肉白者佳。刮去外粗皮，去芦用，乃发表中药。　　巴豆：味辛，气温。此斩关夺门之将，不可轻用。荡涤五脏六腑，开通闭塞，利水谷道。　　去壳择取肉白者，去皮膜与心，以银石器慢火炒令黄色，捣烂如膏，又以重纸包捶去油，白如霜，入丸药中。惟伤食腹胀作痛可用。　　大腹皮：味辛，气微温。下一切气，健脾开胃。　　鸩鸟多栖此树上，细分开，先以酒挼洗去其浊，仍以大豆汁洗之，晒干用。　　吴茱萸：味辛苦，气温大热，气味俱厚，阳中阴也。入足太阴、少阴、厥阴经。主温中下气，治脾胃伤寒冷呕逆胸满。　　择粒小者去枝梗，先以沸汤浸去苦汁，凡六七过，晒干，于瓦器内慢火炒过。惟疮痘饮冷伤胃呕逆不止者用之。　　紫苏：味辛甘气温。解肌发表，治心腹胀满，开胃下食。用叶惟发表汤药用之，手挼令碎。　　大枣：味甘气平温，气厚，阳也。安中养脾，助十二经，平胃气，补少气少津液，身中不足。　　择肉厚味甘者佳。水洗过，劈去核。凡补药不可缺。若用作丸，去皮核捣烂如膏用之。　　牵牛子：味苦，气寒，善走。主下气，利大小便。以气药引之则入气，以血药引之则入血。大泻元气，用者戒之。不胀满，不大便秘者勿用。　　取黑者炒过，研取头末，入丸药内用。痘疹黑陷，大小便不通，烦躁者，宜用之，非此证，不可妄用也。　　乌梅：味酸，气平，阳也。收肺气，止下痢，濇肠止泄，去痰止渴。　　择肉多者，以温水浸洗，去核，令净用。　　杏仁：味甘苦，气温。入手太阴经。主咳逆上气，下气定喘，润心肺，散肺经风咳嗽，消心下急满痛，散结润燥。　　择去双仁者，以汤浸去皮尖炒令黄色，研烂如泥用之。　　粳米：味甘，气平，微寒。入手太阴、少阴经。主益正气，止烦渴，止泄，平和五脏，补益胃气，其功莫及。　　杵令精凿为糜粥，常用之良。其泔水煮温饮，止渴尤佳。　　陈仓米：味甘，咸酸，气温。除烦渴，开胃气，止泄。　　取多年仓庾中香黄者佳。凡痘疮泄渴甚者，可用此炒熟，煮汤饮之。　　酒：味苦甘辛，气大热。行药势，能行诸经。　　凡痘疮解毒药，须酒浸洗炒用，可以通行一身之表。　　赤石脂：味甘酸，气温，阴中之阳。止泄利，濇可去脱，为收敛之剂。　　择赤色细腻者佳。研极细，入丸药内用。痘疮泄痢者，非此不可。　　枯白矾：味酸濇，气寒。止泻利，与赤石脂同功；又治疳蚀疮。　　择白净光明者，以瓦(雚瓦)盛之，固封火煅过用。入丸药中，单以止泄。　　浆水：味甘酸，气凉微温。主调中引气，开胃止渴，解烦，去脾胃中热。　　以熟粟米入水洗，新鲜白花者佳。陈久者不可用。痘疹大渴宜饮之。　　龙骨：味甘，气平，微寒，阳也。去脱固气濇肠。　　择白者研极细，入丸药。痘疹惟滑泄者用之。　　麝香：味辛，气温。<br />

                    <br>
                        　　取当门子，痘疮惟黑陷者用此，引发表解毒之剂，直入骨髓，透脏腑，拔除毒气，使之发散也。非黑陷与伏，切忌妄用。　　穿山甲：气微寒。<br />
　　取嘴爪上甲，以东向陈壁土拌，炒令焦黄色，研极细。此与麝香同功，痘疮陷伏者，借此引导诸药。非陷伏者勿用，反耗气血也。<br />
　　　　　血类<br />
<br />
　　当归：味辛甘，气温，气味俱轻，可升可降，阳也。入手少阴心、足太阴脾、厥阴肝经。头止血，身和血，尾破血，全用无效。治血通用，能使气血各有所归，故名当归。和血补血，大补不足。　　择肥软者去芦，以酒洗净晒干。如痘子血热者用尾，血虚者用头身。　　川芎：味辛气温，气厚味薄，浮而升，阳也。少阳引经，入手足厥阴经，上行头目，下行血海，通肝经，血中之气药也。散肝经风，头目风不可缺。温中散寒，开郁行气燥湿。　　择形块重实，如雀脑色白者佳。凡头面疮不起发或作痒者，非此不可。白芷为之使。　　芍药：味苦酸，气微寒，气薄味厚，阴也，降也，阴中之阳也。入手足太阴经。抑肝暖中，扶阳收阴，补血散恶血，脾经之药。白者补，赤者泻。赤者利小便下气，白者止痛散血。冬月减芍药以避中寒。　　凡痘疮初发表，或血热，或小便不利，并用赤。如气血虚，脾胃弱及和中，并用白。俱酒浸透，切片晒干炒过用之。如疮痒塌或手足不起发者，此脾虚也，只用白者，以桂煎酒浸炒用。　　地黄：味甘苦，气寒，气薄味厚，沉而降，阴也。生者大寒，入手太阳经、少阴经。凉血生血，补肾水真阴不足，泻脾中湿热及血热。熟者微温，入手足少阴经、厥阴经，大补血衰。　　择肥嫩大者水浸，验沉者乃佳。阴干。生者名干地黄，凡痘疮血热者，疮干枯者，身大热者，宜用之。酒蒸黑烂者，名熟地黄，凡血虚者宜用之。并须酒洗浸晒干用。　　天门冬：味苦甘，气寒，气薄味厚，阴也。入手太阴肺、足少阴肾经。泻肺火，疗热侵肺，吐衄妄行，定肺气咳逆，喘息促急，润燥止消渴。　　择肥大者汤浸去皮去心，曝干用。肺火盛者，非此不除。　　麦门冬：味甘微苦，气平，微寒，阳中微阴。入手太阴肺经。治心肺热，泻肺中伏火，及治血妄行；主口舌燥渴，病后虚热，能润经复脉，益血除烦。　　择肥大者去枝梗，汤浸去心用，不则令人烦。痘疹燥渴，最宜多用。　　红花：味辛甘苦，气温，阴中之阳。多用则破血，少用则入心养血和血，与当归同功。子吞数粒，主天行疮子不出；水浸汁及胭脂，能点黑斑。　　凡痘疮色红紫者，血热也，用红花以酒洗晒干入药；疮子黑陷，用子以酒浸晒干，慢火微炒，研烂入药。　　牡丹皮：味辛苦，气寒，阴中微阳。入手厥阴经、足少阴经。主邪气惊癎，泻阴中火，除衄血吐血。　　择肉厚者去心用。痘疮血热者宜之。　　牛膝：味苦酸，气平。主四肢拘孪，不可屈伸，活血生血，能引诸药下行，腰腿之疾不可缺。　　择长大而柔润者佳，去芦酒洗，阴干用。　　蒲黄：味甘，气平。主利小便，止血，消瘀血。治一切吐衄肠风，血痢尿血。　　若破血消肿即生用，补血止血则妙用。　　续断：味苦辛，气微温。主伤寒，补不足，调血脉，止痛生肌。　　择节节断皮黄皱者佳，酒浸晒干用。　　茅根：味甘，气寒。补中益气，利小便，除瘀血，止消渴，解肠胃热。　　掘取新者，择肥大白净者捣碎，绞取自然汁入药。　　大小蓟根：味甘苦，气温。主养精保血，止吐血衄血下血。妇人痘疹经血妄行者，非此不可。　　香附子：味甘，气微寒，肠中之阴。能下气开郁；又逐去凝血；炒黑能止血。凡血，气药必用之，能引血药至气分而生血。妇人之仙药也。　　石臼中杵净，勿犯铁，以童便浸，晒干炒黑杵末用。　　地骨皮：味苦，气寒，阴也。入足少阴、手少阳。主五内邪气，热中消渴，及去肌热，凉血凉骨。　　择肉厚者温水洗净，去骨晒干用。此与牡丹皮同为解肌热之药，但牡丹皮解无汗骨蒸，地骨皮解有汗骨蒸。　　苏木：味甘酸咸，气平，阳中之阴。主破血，排脓止痛，消痈肿。銼碎酒浸，煮取浓汁入药。　　桃仁：味苦甘，气平，阴中阳也。入手足厥阴经。主瘀血血闭，血结血燥，通润大肠。　　择去双仁者，以汤浸去皮尖，研如泥用。此与杏仁同润大肠，但杏仁治气秘，桃仁治血秘。<br />
　　　　　解毒类<br />
<br />
　　甘草：味甘，气平，生寒熟温，阳也。无毒。入足厥阴、太阴、少阴经。主五脏六腑寒热邪气，解毒温中，止渴，解百药毒；性缓，能解诸急，热药用之缓其热，寒药用之缓其寒。生用大泻肺火，消疮疽；熟用能补三焦元气，健脾和中，养血补血。梢子生用，除胃中积热，去茎中痛；节生用，消肿导毒，刮去皮。凡痘疹常用，取小者生用，惟大补取大者炙熟用。若欲解疫疠毒气，于冬至日将甘草刮去皮，以竹筒一头留节盛之，一头以物塞定，置厕缸中四十九日取出用，名人中黄，解痘疹恶毒最佳。　　黄芩：味苦，气平寒，味薄气厚，阳中阴也，可升可降。入手太阴肺经。主诸热，解在肌风热，泄肺中火邪及胃中湿热。主天行热疾，利小肠。枯飘者名宿芩，入肺经，酒炒上行。圆实者名子芩，入大肠除热，刮去外粗皮切细，以酒浸晒干，再浸再晒，酒尽为度，瓦器慢火炒焦用。如孕妇出痘疹者，择条实黄芩以水浸，试沉者佳，生用，勿以酒炒，清热降火，为安胎圣药也。　　黄连：味苦，气寒，味厚气薄，阴中阳也，可升可降。入手少阴心经，解热毒，泻心火，止惊悸，止消渴，调胃厚肠，除胃中湿热；主热气目痛及诸疮肿毒，必然用之。　　《梅师方》云：伤寒病发，豌豆疮未成脓，以黄连四两，水三升，煎一升，去渣分服。　　择肥大坚实者，刮去须毛，切细，以酒浸晒干，再浸再晒，酒尽为度，瓦器慢火炒焦用。暑月出疹子生用。　　黄蘗：味苦微辛，气寒，气味俱厚，沉而降，阴也。足少阴经药，太阳引经药。主五脏肠胃中结热，泻膀胱热，清小便，降相火。　　择紧厚鲜黄者，削去粗皮，切细酒制，如上黄连法。　　栀子：味苦气寒，气薄味厚，轻清上行，气浮而味降，阳中阴也。入手太阴经。主五内邪气，胃中热气，善除心中客热，虚烦不得眠；又大病后亡血亡津液，脏腑无润养，内生虚热，非此不除；又能屈曲下行降火。　　择七棱及肉鲜红者佳。去内热用仁，以酒制，如上芩连法。去肌表热和皮用，亦以酒制如上法。　　连翘：味苦，气平微寒，气味俱薄，阳也，可升可降。手足少阳经、阳明经药，入手少阴心经。泻心火，降脾胃湿热，除心经客热，主诸痈毒恶疮有神功。去梗去穰，以酒浸过晒干，研细用。　　山豆根：味苦甘，气寒。主解诸毒，消疮肿。治咽喉肿痛，尤解痘毒。《经验方》：患麸痘疮，水研水豆根少许服。凡用，研水入药内服。　　牛蒡子：一名恶实，一名鼠粘子，一名大力子。味辛苦，气平。主疗风毒肿疮疹，喉痹风热，痰壅咽膈不利，头面浮肿。王氏《博济》治疮泡将出，以牛蒡子炒令熟，杵为末，每服一钱，入荆芥穗，水一盏，同煎至七分，放温服。如疮疹已出，更服亦妙。　　以酒淘去沙土，又掳去浮面者不用，取沉重者晒干，瓦器上炒令声尽，研细用。此痘疹必用之药也。　　羌独活：味甘苦辛，气平，微温，气味俱轻，浮而升，阳也。紫色而节密者为羌活，手足太阳引经药，又足厥阴、少阴经药。黄色而作块为独活，足少阴行经之药，俱透关利节，乃拨乱反正之主。　　择去腐烂者。痘疮发表必用之，二活皆不可缺。　　升麻：味甘苦，气平，微寒，味薄气厚，浮而升，阳也。阳明引经药，亦走手阳明、太阴经。主解百毒，辟瘟疫邪气时气，疮家之圣药；主脾胃，解肌肉间热，及发散本经风邪；若元气不足，阳气下陷者，用此升提阳气上升。《圣惠方》治小儿瘢疮及豌豆疮，心躁眠卧不安，用川升麻一味，不记多少，细銼，水一盏煎，去渣取汁，以绵沾汁洗拭疮上。《外台秘要》：比岁有病天行时病，发斑疮头面及身，须臾周匝状如火烧，疮皆戴白浆，随决随生，不治数日必死。差后瘢黯，弥岁方灭，此恶毒之气所为，以水煮升麻绵，沾水洗之。　　择形轻而黑，坚实者第一，细小皮青绿色者亦佳，谓之鸡骨升麻，去黑皮及腐烂者。如疮出迟、起发迟者，以酒洗过用。　　葛根：味甘，气平，性轻浮，阳也。足阳明胃行经药。主消渴，身大热，解诸毒，解肌发表出汗；治脾虚而渴，能升提胃气，除胃热；治天行时病，壮热烦渴热毒。　　择白净多粉者佳，削去皮。凡发表解肌热切细用。若止渴，捣碎，以糯米泔滤取粉用。　　防风：味甘辛，气温，纯阳。脾胃二经行经药，太阳经本经药。乃卒伍卑贱之职，随其所引而至者也。泻肺实，散头目中滞气，除上焦风邪之仙药也。　　择实而脂润，头节坚者佳。去芦，并叉头叉尾者不用。发表不可缺。如疮痒密者，与黄芪同用；如手足疮不起发者，与白芍、桂枝同用，须以酒洗之。疮湿者用之，风胜湿也。疮干者亦用之，又药中润剂也。　　荆芥穗：味辛苦，气温。辟邪气，通利血脉，传送五脏，能发汗动渴；又主疮疡，破结聚气。　　取花实成穗者，去灰土用。凡痘子出发不快不透者，皆不可缺者也。　　桔梗：味辛苦，气微温，味厚气轻，阳中之阴。治鼻塞咽喉痛，及喉痹，利嗌咽胸膈之气；治肺热嗽逆，消痰涎肺痈；又能开提气血，能载诸药不下沉，故名舟楫。　　择白净坚实者，截去头及两畔附枝，切片，以米泔浸一宿，阴干用。　　柴胡：味辛，气平微寒，气味俱轻，阳也，升也。少阴经、厥阴经行经之药。主寒热邪气，推陈致新；又能引清气，行阳道，升提胃气，上行春令。　　择独根柔软者佳，去芦叉尾者。发表退热用之。　　前胡：味苦，气微寒。主心腹结气，治时气发热，推陈致新，去实痰，下气最要。　　择肥实柔软者独根者佳，去芦叉尾者用。　　石斛：味甘，气平。治胃中虚弱有功；平胃气，长肌肉，逐皮肤邪热痱痛及脚膝软弱。　　择取新者，去枝节，酒洗蒸过用。<br />
　　车前子：味甘咸，气寒。主利水道，小便淋漓，虽利小便而不走气；疗肝中风热冲目赤痛。　　择去沙土，研细入药。凡痘疹小便不通最宜。　　白蒺藜：味苦辛，气温微寒。治身体风痒，去恶血，长肌肉，明目轻身。　　择白者炒。先捣去刺，后研细入药。痘疮搔痒溃烂者宜用。　　元参：味苦咸，气微寒。足少阴经君药。此乃枢机之剂，管领诸气，上下肃清，而不独治空中絪缊之气，根之火，此乃圣药也。　　择肥大者去芦梢，勿犯铁。<br />
　　郁金：味辛苦，气寒，纯阳。主血积，下气，凉心止血，破恶血。此芳草也，因轻阳之性，古人以治郁遏。　　择圆而长如蝉蜕，色赤如姜黄者。痘疹陷伏，须此发之。　　龙胆草：味苦濇，气大寒，气味俱厚，沉而降，阴也。除胃中伏热，时气温热，止惊悸；治两目赤肿，睛胀；疼痛不可忍。　　去芦，酒洗净再浸，晒干用。疮疹目赤痛，非此不除。　　防己：味辛苦，气平寒，阴也。通行十二经，主肺气喘嗽，杀痈肿恶结，诸蜗疥癣虫疮，除邪利大小便。膜主水气，木主风气。　　择文如车辐者，坚鲜者佳。如治欬，生研末入丸用。如治痘疹陷伏，须酒洗浸晒干用。　　瓜蒌根：味苦，气寒，味厚，阴也。主消渴身热烦满，大热唇干口燥，排脓消肿毒，生长肌肉。　　新取入地深大而有粉白净者佳。凡痘疮溃烂，削去皮用。如大渴者，削去皮置石钵内擂烂，以糯米泔水搅开，滤取粉，名天花粉，阴干用。　　苦参：味苦，气寒沉，纯阴。治时气恶病大热，及遍身热，细疹痒塌；治大风有功。　　削去皮切细，酒浸蒸，再浸再蒸，酒尽为度，阴干。凡痘疮痒瘙溃烂如癞，以此作丸效。如咽喉痛，生研细末用。　　茵陈：味苦辛，气平，微寒，阴中微阳。入足太阳经。解伤寒烦热，行滞气，化痰利膈。　　择陈久者佳。凡夏月疮疹热甚，小便不利者，宜用。如痘子搔痒，可为熏药，以能去湿热也。　　知母：味苦辛，气寒，气味俱厚，沉而降，阴也。足少阴经本药。主消渴热中，补肾水，泻肾中火，消痰止嗽，润心肺。患人虚而口干者多用。　　择取肥实肉白者，去皮毛，勿犯铁。惟疹子多用之。　　马兜铃：味苦，气寒。主肺热咳嗽，气上逆，痰结喘促。只取里面子，去壳膜炒用。　　大黄：味苦，气大寒，气味俱厚，沉而降，阴也。入手足阳明经。荡涤肠胃，推陈致新，通利水谷。性走而不守，泻诸实热不通，心腹胀满，下大便结燥。号称将军，取其荡涤峻快也。《圣惠方》治时气发豌豆疮，用川大黄半两微烘，以水一大盏煎服。　　择坚实锦文者佳。切，以酒浸蒸，九浸九蒸，晒干用。痘疮惟大便不通腹胀烦躁者宜之，不可妄用。　　葶苈：味辛苦，气大寒。治肺壅上气咳嗽，喘促痰饮，通利水道，走泻为功，大降气，病人虚者宜远之。　　择味甜者，以酒淘净晒干，纸上微炒，研入丸用。惟疹子欬不止，宜之。　　猪苓：味甘苦而淡，气平，气味俱薄，升而微降。入足太阳、少阴经。解伤寒温疫大热，除湿，利水道，治渴。　　择坚实肉白者佳。去黑皮。痘疮惟小便濇者用之。　　泽泻：味甘咸，气寒，气味俱厚，沉而降，阴也。入足太阳、少阴经。治淋闭，逐膀胱三焦停水，泻肾邪，除湿行水，为最要之药。　　择白净者刮去皮毛，治与猪苓同。<br />

                    <br>
                        　　木通：味辛甘，气平，气味俱薄，阳也。除脾胃寒热，通利九窍血脉关节；治五淋，利小便，导小肠热，出音声；疗耳聋，治鼻塞，散壅肿诸结不消。　　择小者去皮用。凡痘疹小便不利者最宜之。如痘后发痈毒者，用木通节酒洗浸晒干。　　瞿麦：味苦辛，气寒，阳中微阴。主关格诸癃结，小便不通，决痈肿，排脓，明目去翳。　　择去枝梗取实者用。凡痘疹小便不利，与木通同功。　　紫草：味苦，气寒。洽伤寒时疾发疮疹不出者，利九窍，通水道。《经验后方》治婴儿童子患疹痘疾，用紫草二两细銼，以百沸汤一大盏泡，便以物合定，勿令气漏，放如人体温，量儿大小，服半合至一合。服此药者，疮虽出，亦当轻减。　　择肥嫩者去芦用之。如痘疮大便滑利者勿用。　　大戟：味苦甘，气大寒，阴中微阳。主行十二水，伐肾邪。　　去芦，泔水浸洗晒干。惟痘疮黑陷归肾，大小便不通，腹胀烦躁者，宜此以泻膀胱之邪，非此者不可妄用。　　大青：味苦，气大寒。主疗时气天行热疾，解一切斑疹热毒。凡出疹子用之，痘子不同。　　射干：味苦，气平微温。主喉痹咽痛，不得消息，散结气，消肿毒，行太阴厥阴之积痰，使结核自消甚捷。勿久服，令人虚。　　掘取新者去根切片，以甘草水浸晒干。疮疹咽痛者用之。　　菊花：味苦甘，气平寒。明目，养目血，去翳膜。　　择花黄味甘应候开者佳，去枝叶用。主痘后目病。　　木贼：味甘微苦。主目疾，退翳膜，明目，益肝胆。　　摘去节，以酒润湿，火上烘用。治痘后目疾。　　谷精草：味辛，气温，主明目，去肤翳。　　淡竹叶：味辛甘，气寒，凉心经，除烦热止渴。　　择节间有白粉者是，不可以山谷中生者为之。　　桑白皮：味甘辛，气温。入手太阴经。泻肺气有余，喘嗽唾血，消痰止渴，去肺中水气。　　新掘取入土深东行者佳，出土上者杀人。刮去青黄薄皮，勿令皮上涎落，细銼，以蜜水浸透，晒干再浸如此三次，炒黄色用。　　蔓荆子：味苦辛甘，气微寒温，阳中之阴。太阳经药。主风头痛脑鸣，目泪出；散风邪，除目睛内痛。　　择净以酒浸晒干，痘疮头面大肿者宜用。　　密蒙花：味甘，气平微寒。主青盲肤翳，赤濇多眵泪，消目中赤脉，小儿麸豆及疳气攻眼。　　择净花以酒浸一宿候干，又以蜜合调蒸之，晒干。痘后目病用之。　　诃梨勒：味苦酸，气温性急，善降。开胃濇肠，止泻痢；又治肺气因火伤极郁遏，胀满喘急咳嗽。味酸苦，故有收敛降火之功。　　择六棱黑色肉厚者佳，去核。痘疮内虚泄泻必用之药也。　　马齿苋：味酸气寒，性滑。《肘后方》疗豌豆疮，马齿苋烧灰敷疮根上，根须臾逐药出，若不出更敷，良。　　用叶小者，节叶间有水，入药去茎节，烧灰不去。　　胡荽：味辛，气温，疗沙疹豌豆疮不出，作酒喷之立出。《经验方》：痘疹不出，用胡荽二三两切细，以酒二大盏煎令沸，沃胡荽，便以物合定，不令泄气，候冷去渣，微微从项以下喷一身令遍，除面不喷。　　香薷：味辛，气微温。治伤暑，除烦热，调中温胃，利小便；肺得之则清化行而热自下。用茎穗叶，去根上一半。夏月出痘疹不可缺，清暑故也。　　薄荷：味辛苦，气凉，气味俱薄，浮而升，阳也。入手太阴经、厥阴经。主贼风伤寒，发汗通利关节，及小儿风涎惊风壮热。乃上行之药，能引诸药入营卫。　　择叶小如金钱者佳。去茎用叶。痘疹发表药用之。　　山楂子：一名糖球子。味甘酸，气平温，阴中之阳也。消食，行结气，健胃；又催疮疡，消滞血。　　择色红肉厚无虫者佳，蒸去核用。<br />
　　胡麻：一名巨胜子。味甘，气平。补五内，益力气，长肌肉，坚筋骨，疗疥癣及浸淫恶疮。　　择如油麻紫黑色者佳。酒淘浸晒干，炒用。痘后成烂疮者最宜。　　生大豆：味甘，气平。解诸毒，除胃中热，散五脏结积。《子母秘录》治小儿斑疹痘疮，熟煮大豆取汁服之。　　择黑而小者佳。其壳去目中麸翳。<br />
　　淡豆豉：味苦，气寒。治伤寒时疾发汗；主寒热瘴气恶毒，烦躁满闷。痘疹发表解表宜用之。　　择新者无盐者佳。<br />
　　赤小豆：味辛甘酸，气温平，阴中之阳。主下水，排痈肿脓血，热中消渴，止泻利小便，解诸毒热。凡小儿未出疮疹者，宜常食之。疮疹中渴，以此煎汤饮之甚佳。　　菉豆：味甘，气寒，皮寒肉平。治消渴丹毒，烦热风疹，解诸毒。未出疮疹者宜煮食，勿去皮。其皮能去目瞖。　　丹砂：味甘，气微寒。痘将出，蜜调服，解毒令出少。大块光明者佳。细研水飞用。此物镇养心神，宜生用。　　(石卜)硝：味苦辛咸，气寒，气薄味厚，沉而降，阴也。主诸寒热邪气，逐六腑积聚，破留血，停痰痞满，大小便不通，推陈致新；治天行热疾，消肿毒，排脓软坚。《梅师方》：伤寒发豌豆疮未成脓，研芒硝，用猪胆相和，涂疮上立效。非大小便秘结，烦闷欲死者，不可轻用。　　滑石：味甘，气寒，性沉重。入足阳明经。主燥湿，实六腑，化食毒，行积滞，逐凝血，解燥渴，补脾胃，降妄火之要药。　　择白如凝脂软滑者佳。青黑色及粗者不可用。研细水飞过用。痘疮溃烂，用此敷之，良。痘毒发渴宜用。　　石膏：味辛甘，气微寒，气味俱薄，体重而沉降，阴也。入手太阴、少阳、足阳明经。主时气肌肉壮热，大渴引饮，清金制火润肺，除三焦大热，泻胃火，解肌，化斑毒。　　择细理白泽者佳。研极细用。惟疹毒最宜，痘家少用。　　腊雪：味甘，气寒。解一切毒，治天行时气瘟疫。腊月取瓶罂收贮封固，埋土中候用。　　密陀僧：味咸辛甘，气平。主金疮口疮，面上瘢酐。　　《谭氏小儿方》疗痘疮瘢面靥，以密陀僧细研水调，夜涂之，明旦洗去，平复矣。　　龙脑：味辛苦，气温，属阳。《经验后方》治时疾发豌豆疮及赤疮，心烦狂躁，气喘妄语，或见鬼神，取一钱细研，旋滴猪心血，和丸如鸡豆肉大，每服一丸，紫草汤下，少时心神便定得睡，疮复发透，依旧将息取安。　　犀角：味苦酸咸，又云甘辛气寒。主百毒，疗伤寒瘟疫烦闷大热。丹溪云：属阳，性走散。痘疮后用此散余毒。若无余毒而血虚者，不宜用。　　蜜：味甘，气平微温。色白如膏者佳。《外台秘要》：比岁有病天行发斑疮，头面及身，须臾周匝状如火疮，皆戴白浆，随决随生，不即疗之，数日即死。此恶毒之气。世人云，建武中南阳击虏，染惹流入中国，呼为虏疮[虏疮：原作「鲁疮」，据《肘后备急方》卷二治伤寒时气温病方改。]，诸医参详治之，方取好蜜便抹疮上，以蜜煎升麻数数拭之。　　蝉蜕：治目昏翳，又风气客热，皮肤瘙痒不止。又水煎汁，治小儿出痘疮不快，良。凡痘疹出不快，或倒陷黑陷者，择完全者，以温酒洗去土，勿去爪翅，研细入药调服。若去目中翳，去爪翅研细，入汤调服。　　人屎：气寒。主疗时行大热狂走，解诸毒。治疮疹黑陷，烧过服之，甚佳。于腊月东行取绝干者，以火烧之，令烟尽，研细用。　　人牙齿：气平。除劳治疟蛊毒气。入药烧用。　　忍冬藤：一名金银花，一名左缠藤，一名老翁须，一名水杨梅，一名医鹚藤。味甘，气温，无毒。主热毒。　　蟾酥：五月五日取者佳。<br />
古今图书集成医部全录卷四百六十六<br />
<br />
痘疹门<br />
<br />
　　　　家传痘疹心法【明?万全】<br />
<br />
　　　　　痘疹碎金赋<br />
<br />
　　痘本胎毒，俗名天疮。虽疠气之传染，实杀机之显彰。变迁莫测，酷恶难当。肌肉溃脱兮，若蛇蜕皮龙蜕骨；精神困顿兮，如蚓在灰鳝在汤。疮有疏密兮，疏者轻而密者重；毒有微甚兮，微则祥而甚则殃。笑彼拘于日数者，未达迟速之变；悲夫惑于鬼神者，不求医药之良。　　乾坤妙合，震巽分张。受气于父兮，得阳精而凝结；成形于母兮，赖阴血以培养。民多嗜欲，气匪淳庞。淫火炽于衽席，食秽蓄于膏粱。精血禀其毒气兮，甚于射罔；形体负于杀气兮，险于锋芒。或谓去其口血兮，不过脱空之语；或谓解其胎毒兮，未见抵圣之方。　　五运统于南北兮，有太有少；六气分于主客兮，曰阴曰阳。变化各正，胜复靡常。得其序而气治兮，国无疵疠；失其序而气乱兮，民有疹疡。应至而不至兮其气徐，贵迎之以夺其势；未应至而至兮其气暴，姑持之以避其强。不知此而妄作兮，违时者败；能审此而慎动兮，顺天者昌。　　春令温和而升生，夏令暑热而浮长。秋令清凉而降收，冬令寒冽而沉藏。是得四时之正，不为万物之伤。冬反燠暖兮，勾萌早发；春反栗烈兮，蛰虫且藏。夏反清肃兮，凉风袭肉；秋反蒸溽兮，暑汗沾裳。若此逆气兮，染之者即成疫疠；又有虚风兮，中之者必致夭伤。受父母之秽毒兮，隐于黝僻；触天地之疠气兮，发其伏藏。自内而出兮，布于四体；自外而散兮，根于五脏。肝主泪而为水泡，肺主涕而作脓囊。心则斑而且赤，脾则疹而又黄。肾乃封藏之本，变则黑陷之象。可喜者苗而秀，秀而实，如鸟之脱距；所恶者枯而陷，陷而伏，如虎之负冈。　　东赤南白，西黄北黑，各分布而有定；春生夏长，秋收冬藏，自流行而无疆。初出血点兮，红鲜得生之气；次化水液兮，白莹渐长之状。脓成而色黄兮，欲收之候；痂结而色黑兮，已藏之象。谓肾无证者，似去冬不能成岁；谓黑为逆者，如废北何以调阳。　　方其发生兮，春夏为顺而秋冬非吉；及其收敛兮，秋冬为顺而春夏不臧。应发生而反收敛者，谓之陷伏；应收敛而反发生者，谓之烂洋。顺者不必治兮，待其平复；逆者不可治兮，避其怨谤。若逢险证，必在奇方。治不乖方兮，险变顺而春回幽谷；药不对病兮，险变逆而火烈昆冈。　　病似顺而反逆兮，认之要确；病似逆而反顺兮，察之贵详。似粟堆聚坚硬兮，孰若磊落而稠密；如丹艳赤娇嫩兮，不如淡白而老苍。初出现而涵水，乍起发而戴浆。脓未成而干黑，囊未满而萎黄。早发先萎兮，如园林之花蕊；暴长遽消兮，似沟涧之潦潢。是谓夺命之证，休夸折肱之良。　　轻或变重兮，悞服药而或犯禁忌；重或变轻兮，得遇医而且善调养。蚊迹蚤斑兮，不旋踵而告变；蛇皮蚕壳兮，惟束手以待亡。夹斑疹者，斑疮消而足喜；顶平陷者，平陷起而莫惶。切戒临病挥霍，最宜用药审详。病有标本兮，视急缓以立法；药有补泻兮，因虚实而立方。　　噫嘻兮医无定法，迷乱兮药无定方。大率贱攻而贵补，故多喜温而恶凉。设若病遇虚寒兮，温补有效；假如证属实热兮，辛香敢尝。辛热下咽，阳之盛者必困；苦寒入胃，阴之盛者乃戕。戒汗下于首尾兮，恶攻之说；补脾土以制肾水兮，喜补之常。不识补者之短，奚论攻者之长？　　形尖圆而光壮兮，气之充拓；色鲜明而润泽兮，血之涵养。可以勿药，是谓无恙。灰白平陷兮，血气虚而补之以温；红艳焮肿兮，气血热而泻之以凉。气至而血不足兮，虽起发根窠不肥；血至而气不足兮，虽明润郛郭不长。泥章句以举一隅者，守株安可得兔？驰辨说而执两端者，多歧必然亡羊。脾为水谷之本，固不可以不补；肾为津液之源，尤不可以不将。土虽为水之防，水能制火之亢。肾主骨髓兮，倒陷入于骨髓者莫救；肾司闭藏兮，变黑至于闭藏者可防。是皆归肾之害，岂可谓肾之强。毒火燔灼兮，肾水且涸；营气败坏兮，脾土亦伤。故补脾不如救肾，而养阴所以济阳。热则气血淖泽而不敛，寒则气血凝濇而不彰。气血失养，痘疹受伤。或受于热兮，为烦躁，为赤为痛；或受于寒兮，为振悸，为白为痒。顺时令之寒暄，禁人畜之来往。勿动混厕之臭，勿烧檀麝之香。恐乘虚而易入，反助毒以为殃。痘虽吉而犯多凶，屡经怪变；证虽恶而调则善，终见安康。　　若夫痘疹之热，相似内外之伤。邪火烜赫兮，玉石俱焚；真水静顺兮，波浪不扬。喷嚏咳嗽兮，肺金流铄；项急烦闷兮，肝木被创。呵欠惊悸兮，心虽君主而不宁；吐泻昏睡兮，脾则仓廪而不藏。各脏有证，惟肾无象。不受秽毒之火，独见耳骩之凉。热微兮毒少，热盛兮火旺。大热安静兮，毒随热出而无虑；小热烦躁兮，毒与火留而可防。凶灾莫测兮，又热又渴；轻疏可许兮，乍热乍凉。吐泻勿止兮，使毒得越而无遏；惊悸不定兮，恐毒深入而反藏。血妄泄于空窍兮，死期速于弹指；语妄涉于鬼神兮，变候易于反掌。　　形证定其疏密，部位决其存亡。如豆纷布兮，且颗粒而其疏已定；如麻堆聚兮，更模糊而其密堪伤。挨颊繞口兮，庚戊阳明之位；颧间额上兮，壬丙太阳之乡。头为元首之尊，最怕蒙头；项乃关津之要，偏嫌锁项。鼻凖初出兮，淫毒犯于天根；耳轮先现兮，邪火侵乎玉堂。　　渐次出兮吉兆，齐涌出兮凶状。痘将出而热减兮，药勿妄服；痘正出而热剧兮，医宜早防。解其火毒兮，恐郁遏而干枯；养其气血兮，欲流行而舒畅。远寒热之犯兮，损之益之而必使和平；助春夏之令兮，达之发之而必使长旺。治其未乱兮，彻桑土于迨雨；知其方渐兮，戒坚冰于履霜。　　出欲尽而不留，发欲透而齐长。苗渐成窠兮，气之所呴；血渐化水兮，血之所养。疏则毒少兮，头面不肿而休怕；密则毒多兮，气血不充而宜慌。时日既足兮，自翘翘而杂起；表里无邪兮，勿汲汲以作汤。所谓良将用兵，善攻不如善守；又云上农治田，勿助生于勿忘。咽喉急痛兮，勿违时而早治；头面预肿兮，但引日以必亡。小便欲清兮，大便却欲其坚实；淡味可食兮，厚味不可以啖尝。茹淡者胃气不损，养厚者火邪益亢。或见黑(黑干)兮，点之速以胭脂；或遇干枯兮，浴之贵以水杨。搔痒忽生兮，取茵陈以熏燎；爬搔不宁兮，虽卢扁而仿徨。　　痘长满水，毒化成浆。爱其稠浓兮，恶其清淡；取其满足兮，舍其虚痒。欲知透与不透兮，于手足而细察；欲知足与不足兮，于辅颊以端详。设四末之未透，取脾胃而服药；如一方之未足，视经络以求方。譬如为山兮，勿功亏于篑土；又如执热兮，宁濯洗于探汤。　　面颊最嫌破损，肩背犹怕焦囊。肿忽消兮气脱，语忽妄兮神亡。食谷则呕兮胃烂，饮水则呛兮咽伤。咬牙兮肝火炽而肾败，寒颤兮阳气弱而阴强。脓反干兮倒陷，脓不成兮伏藏。叫哭不止兮，毒攻肠胃；闷乱不宁兮，火烈隔肓。仓廪不藏兮，魂魄归于溟漠；水泉不止兮，姻亲泣于北邙。　　脓血已化，收靥相当。痂自唇吻兮，浆足结如珠粒；靥自人中兮，部分界乎阴阳。令行秋冬兮，依先后而不乱；气应收藏兮，循上下而有常。颧上平干兮，虑乎倒靥；额间先收兮，谓之不祥。痂不着而壅肿兮，由荣血之淖溢；疮尽裂而皱揭兮，此卫气之残伤。　　当靥不靥，当藏不藏。便秘未通兮，里气热而凉导；便溏不实兮，中气虚而温养。热伤皮毛兮，怪肺金不收余气；湿伤肌肉兮，责脾土不燥残浆。头疮堆脓不平兮，孤阳似鳏而不生；足疮包水不干兮，纯阴如寡而不长。饮食减少兮，迤逦引日而毙；烦热增剧兮，倏忽绝命而亡。　　若问痂皮之不脱，其间病气之相妨。痘若败坏兮，补空痘勿疑番次；疮如溃烂兮，成溃疮莫厌脓浆。遍身浸淫兮，黏被席而最苦；正面肿灌兮，忌腥臭而再妨。利多水液兮，此蓄水之病也，水去尽而自止；便多脓血兮，此倒靥之证也，脓去尽而可详。瘢痕凹凸兮，陷者虚而突者实；痂皮嫩薄兮，里则困而外则疡。　　邪气尽而正复，痂皮脱而身康。苟幼躯之多病，定余毒之有藏。出或未尽兮，无空痘须妨卒暴；发或未透兮，无溃脓必发疽疡。不及时兮早收，毒火陷而可怕；或过期兮不靥，邪气留而堪怅。身热审其虚羸，咽痖观乎呕呛。忽洒淅而肌热兮，知风寒之外感；暴吐泻而腹痛兮，必饮食之内伤。　　病有苦而眩晕兮，凶多吉少之占；身无邪而昏瞀兮，否去泰来之象。声音不出兮，求诸肺肾之经；斑疹复现兮，责其心脾之脏。疳蚀出血者难治，洞泄完谷者不祥。勿谓痘收而纵弛，勿谓毒去而怠遑。正气浸长而未复，邪气方消而未央。特犯禁忌兮，今即生变；多食肥甘兮，后必有殃。　　疥癞腐溃兮，一面黥瘢而似鬼；痈疽流注兮，四肢残废而如尩。目肿赤痛兮，痘疮入而成翳；齿宣黑烂兮，热毒侵而溃床。虽曰余毒之为害，抑皆调理之失常。形容顿改兮，令人骇愕；疗治悔迟兮，空白惆怅。谓人不能胜天兮，何以立乎医药；谓医不如用巫兮，安能格乎穹苍？　　但逢出痘之岁，多求解毒之方。重者必轻兮，轻者不出；凶者变吉兮，吉者何妨。其方则有，其效未尝。与其先事而轻妄，孰若临时以消详？审岁气之灾祥兮，必解其郁；视形气之勇怯兮，各平其脏。欲避疠气传染兮，必先择地之善；欲仗药力调护兮，尤要识医之良。惺惺参苏，乃发散之妙剂；人参通圣，诚疫疠之奇方。热而惊悸兮，导赤泻青合用；热而焦渴兮，柴胡葛根作汤。自利兮黄芩，不便兮清凉。腹痛毒攻兮，匀气散再加枳实；腰痛病剧兮，败毒散更入木香。调元可补兮，表里实者勿饮；承气可攻兮，脾胃弱者莫尝。养正兮黄芪人参甘草，解毒兮连翘山豆牛蒡。咽喉苦痛兮，甘桔汤中加大力；斑疹夹出兮，防风散内去硝黄。小便赤濇兮，连翘导赤；大便滑泄兮，豆蔻木香。疮若干枯兮，四物合乎凉膈；痘如黑陷兮，夺命助以水杨。赤艳焮肿兮，解毒入三黄归芍；灰白平塌兮，异功用桂枝芪防。气虚而毒盛者，四君枳实；血虚而毒盛者，四物牛蒡。气血两虚兮，十全无价；便溺俱阻兮，八正三黄。再用胆导之法，以泄毒气之藏。黑陷审其虚实，虚者大补而实者凉膈；痒塌分其急缓，急者异功而缓者调阳。昏闷谵妄兮，龙脑膏孰知其妙？虚烦迷乱兮，抱龙丸莫及其良。　　满面燥痛兮，百花调水；遍身溃烂兮，败草铺床。蝉蜕去目中之肤翳，苦参治身上之淫疮。虚热多汗兮，调元汤引用浮麦；食积常痛兮，脾积丸饮以原汤。饥不喜食兮，异功宜久；渴欲饮水兮，白朮可常。败毒通圣，允矣冲阵之先锋；调元异功，信乎殿后之大将。大抵医要识证，药不执方。专行温补者，则宗乎文中；喜用凉泻者，则师乎仲阳。不解其书兮，似瞽冥行于蹊径；未会其神兮，如矮仰望乎宫墙。叹吾年之耄兮，欲深造而力不足；惧斯道之晦兮，特发明而言不彰。呕尽心肺兮，非欲立异；劳费颊舌兮，岂敢恃长？幸取正于具眼，毋见笑于大方。　　疹属君火，气本少阴。传于其子兮，故为脾胃之证；乘于其妻兮，现乎皮毛之分。亦胎毒之所发，因疫疠而后成。咳嗽喷嚏兮，辛金烁于丁火；烦闷泪出兮，君主御乎将军。迎而夺之兮，其锋易挫；随而击之兮，其锐难胜。如拆勾萌兮，斧斤不用；苟待燎原兮，玉石俱焚。其色如斑兮，摸之有迹；其形似痘兮，视之无津。朝出暮收兮，发之于阳；暮出朝收兮，发之于阴。变化莫测，出没靡定。大抵爱赤而恶黑，治者喜凉而忌温。赤如点朱兮，光明彰显之象；黑如洒墨兮，火郁曛昧之甚。制以酸凉兮，收炎光于丽泽；投以辛热兮，纵赫曦于重明。　　败毒防风，开发斩关之将；解毒连翘，制伏降敌之兵。如锦烂漫兮，服化斑而艳敛；似火熏蒸兮，饮凉膈而热清。咽痛兮甘桔牛蒡，止咳嗽更能润肺；溺溜兮导赤芍药，定惊悸又可凉心。便秘兮承气胆导，便泄兮黄芩猪苓。大渴兮膈焦，置瓜蒌于白虎汤；苦烦兮里热，加山栀于安神丸。无伐天和兮，使阴阳之适调；勿犯胃气兮，虽攻补之不尽。　　痘欲尽发而不留，疹欲尽出而无病。或邪气之郁遏兮，留而不去；或正气之损伤兮，困而未伸。毒归五脏，变有四证。毒归脾胃兮，泄泻不止而变痢；毒归心肝兮，烦热不退而发惊。咳嗽久而血出兮，毒归于肺；牙齿烂而疳蚀兮，毒归于肾。轻者从制以向善，平之有功；重者拒敌而肆恶，攻之不胜。热不除者，调元汤加麦门冬知母，作搐兮兼以抱龙温惊；效不止者，阿胶散加杏仁枳实，带血兮专以补肺太平。注下兮异功猪苓泽泻，虚滑者大作参苓；滞下兮异功当归芍药，休息者少与真人。惟有牙疳之病，原呼走马之名。初息臭而腐肉，渐血出而穿龈。内服地黄兮制其火怪，外擦文蛤兮杀其(上匿下虫)精。牙若脱落兮，崩砂之状可畏；声若哑嗄兮，狐惑之证难明。　　应出不出兮，发之初惺惺，次通圣夺命大发而有准；应收不收兮，解之初葛根，次化斑凉膈大解而最灵。色淡白兮为虚，四物去川芎加红花桂枝；色紫黑兮血热，化斑去人参加元参烧粪。夺命发斑疹之圣，无价解疫疠之神。发不出而烦躁兮，虞不能腊；黑不变而谵妄兮，食不及新。热蒸蒸兮色赤，痢滴滴兮气腥。羸瘦骨肉之脱，瘈瘲神识之昏。喘急兮胷高肩耸，疳烂兮漏腮缺唇。休夸三世之妙手，难留一息之游魂。岂不闻误服汤丸兮，不如勿药：又不见特犯禁忌兮，可以自省。爱吃咸酸兮，咳嗽连绵而未已；喜啖辛燥兮，火热燔灼而不宁。甘甜过而齿龋，生冷多而粪清。鸡则生风之畜，鱼则动火之鳞。鸡鱼贪而乱食，风火并而起衅。邪反滋甚兮，为斑疹而不息；毒反深入兮，值疫疠而再经。斯则疹之遗毒，亦若痘之余证。　　欲决内伤，须详外证。目常赤痛兮，青童抱火；鼻常鼽衄兮，素女卧薪。病牙齿以终身兮，元武困于汤镬；发颠癎而连年兮，朱雀惊于烧林。溲数短溜兮，乃州都之遭火；便溏垢蛊兮，必仓廪之被焚。哮喘炎上之象，丹瘤赤熛之形。唇舌多疮兮，门户残烟未熄；咽喉常肿兮，管钥余烬犹存。苟求其故兮，则一言之可尽；欲拨其本兮，岂一旦之能乎？噫！此赋之作，效蛙之鸣。词虽鄙里兮，积如累石；法则珍秘兮，故曰碎金。<br />

                    <br>
                        　　　　　原痘论<br />
<br />
　　上古之时，未闻疮痘之证，《素》、《难》之文鲜有及者，岂其人淳庞朴野，积精全神，虚邪苛毒，莫之能害欤？或云：自建武征虏遂染其毒，流布中国，谓之虏疮。或曰：圣疮，言其变化莫测也。或曰：天疮，言其天行疫疠也。或曰：百岁疮，言人自少至老必作一番也。或曰：豌豆疮，言其形之相似也。故病此者，如蛇蜕皮，如龙蜕骨，死生存于呼吸之间。夫上古所无而末世有之，抑时世异邪？抑人将失之邪？予思其繇天地之气。春夏生养之纪也，其物熙熙；秋冬杀戮之纪也，其物黟黟。时逮末世，已非泰和之景，不可谓非时世之异。然人日习伪，不知持满御神之道，七损八益之数，务快其心以散其真，不可谓非人自失之也。有论秽毒者，有论淫火者，有论时行正病者，靡有定论。将谓秽毒淫火邪？则一岁之中，大而郡县，小而村落，病者相似而死相继，比屋哭声，秽毒淫火，未必人人若此之甚也。将谓时行正病耶？何以自少至老，但作一度，厥后再无传染也？盖父母于子一体而分，精血之毒已蓄于阳施阴化之始，固不待诞生之顷，咽其血而后有是毒也。况男子惜其气以养其精，女子纯其气以养其血，苟失所养，即贻他日之患，子之受于父母者虽殊，其为毒则一也。岂有男子淫火起于气为阳毒而易治，女子淫火起于血为阴毒而难治之理耶？至于天行正病，亦有其时，但观夫年之所加，及有四时不正之气，即知有是正病也。然则待时而发者，胎毒也，或速而危，或徐而安，或暴而死者，气之微甚所使也，发则其毒泄矣。所以终身但作一度，后有其气不复传染焉。痘为胎毒昭昭矣。其间或疏而轻，或密而重，或重变轻，或轻变重，变化叵测，是又有说也。疏而轻者，始终如一；密而重者，变怪百出。或因父母相传而然，或因疫疠相染而然，或因鬼疰相着而然，杳冥恍惚，出于闻见思虑之所不及，此与智者道之，痴人前不必说梦也。何者？盖痘疹之毒，父母原自有之，虽常作过一番，而脏腑经络皮毛肌肉骨髓之间，余毒犹有存者，一旦分形化气，注之于子，其毒亦随之泄矣。所以子之疮瘢，多肖亲也。加之调摄失宜，放恣无忌，其毒益甚。疮痘之候，沉困危笃者，未必非父母之所致也。凡子之侏儒跛蹶，必肖于亲，况疹痘之毒乎？且人受天地之气以生，天地之气变，人之气亦变，或遇迁止失守，淫胜郁复之纪，德令乖常，眚灾迭见，自然厉气传染，证候相似，所以轻则俱轻，重则俱重，若有主之者，是则疫疠之所为也。故人之疠疾而死者，精灵不散，游魂往来，随气而行，常以其气疰于平人而为之疾，如瘵癞之传染。然形质庞厚，福泽悠远者，不能相及；苟体虚福薄之人，阴阳舛乱之岁，则膏肓之竖，台骀之祟，互相染着，反复变化，术不能禁，工不能治也。此非鬼疰之害乎？夫治此三者当奈何？曰：必为之豫解其毒，平其气，迁其处，庶乎可免矣。<br />
　　　　　胎毒论<br />
<br />
　　《易》曰：大哉干元，万物资始。又曰：至哉坤元，万物资生。夫干穪父，资始者，气之始也。坤穪母，资生者，形之始也。人之有生，受气于父，成形于母，是以毛发皮肤肌肉筋骨四肢百骸，其来固有自矣。然则胚胎造化之始，精施血受之候，辅翼调养，抑岂无道邪？奈何为父者，以酒为浆，以妄为常，以欲竭其精，以耗散其真，命门衰败，阳道弗兴，乃服助阳之剂，至于阳火益炽，阴水益枯，失其干道，此父遗毒于气之始也。为母者褊急妒忌，以致冲任气逆，月事不时，乃服暖宫之剂，煎熬真阴，血中伏火，失其坤道，此母遗毒于形之始也。且古之男子，必待妇人月水时下之后，与之交媾以成其胎。妇人有孕，则居侧室以保其胎，而又不妄作劳，饮食必谨。今之夫妇，不知此理，情欲妄动，饮食妄嗜，此父母之余毒，又不特一朝一夕而已也。况子喘息呼吸，气通于亲，故蓄毒于肠胃膈膜皮毛筋骨之间，待时而发，或为疮疟，或为惊忤，或为丹瘤。胎毒之中，惟痘最酷，加以天地肃杀之气，岁运乖戾之变，水土之不齐，疫疠之交作，则夭昏稚殪，难以枚举，是虽气数，抑人之所自致欤？诚使为父母者，以继嗣为重，以无后为虑，节其嗜欲，守其禁忌，父之有疾谨而治之，母之有疾谨而治之，必使精血和平，则阳施阴化，气清形粹，子亦不撄其毒矣，复何夭殇之恫邪？　　或曰：儿在胎之时，其母不畏禁忌，恣意所欲，加添滋味，好啖辛酸，或食毒物，其气搏于胞胎之中，所以儿受此毒，发为疮疹也。殊不知人之有生，受气于父，成形于母。胞胎之毒，父当分任其咎，未可专责母也。　　如东垣所论红丝瘤是已。<br />
　　又曰：胎在腹中，食母秽液，至生之时，啼声一发，口中所含恶血，随吸而下，寄于右肾胞络之中，疮疹之发，乃下焦相火炽也。盖儿在胞中，赖母气以养其形。母怀胎之时，天食以五气，五气各有所凑也。　　如臊气凑肝，焦气凑心，香气凑脾，腥气凑肺，腐气凑肾之类。　　地食以五味，五味各有所入也。<br />
　　如酸入肝，苦入心，甘入脾，辛入肺，咸入肾之类。　　至于五志之动，各有所伤。<br />
　　如怒伤肝，喜伤心，思伤脾，忧伤肺，恐伤肾之类。　　儿之受病于母者，不特始生咽血一事而然也。又曰：小儿疮疹，五脏之中，惟肾无候，以在腑下，不能受秽故也。夫肾有两枚，左为肾，右为命门，男子以藏精，女子以系胞。胚胎之初，精血混合，设有其毒，肾将受之，岂有肾在腑下而不受毒者哉？况肝生筋，心生血脉，脾生肌肉，肺生皮毛，肾生骨。设使肾无所受，何以能生骨也？既疮疹诸证，起于右肾之下，行足太阳之经，足太阳膀胱，肾之腑也，安得谓肾无候乎？或曰：诸痛痒疮疡，皆属心火，今谓起于右肾何也？经曰：显明之右，君火之位也；退行一步，相火治之。君火在相火之右，但立名于君位，而天气不加。相火者守位，而奉天之命，以宣行君火之气。所以心者君火也，欲彰其德，右肾为命门相火，代君之令而行之耳。故曰起于右肾之下也。　　昔人谓儿在胞中，饥则食母之血，渴则饮母之血。予独谓其不然。盖儿始受气之时，一月胚，二月胎，不过一点精血，凝结中涵生意也。至三月以后，其形渐成，在胞之中，譬诸禽鸟之雏在卵壳中，浑融变化，熏蒸滋养，惟所受太初之气，渐自生长，日月既足，乃破其胎卵而出矣。何以能饮食邪？必谓有所饮食，则胚胎之初，形象未具，何饮何食耶？且血者渣滓之物，入则有出，十月之前，所饮所食之血，又从何道出耶？若生下口含恶血，乃母临蓐之时，血秽流溢，入儿口中，未必便是先在腹中所食之血也。但云儿在胞中，滋养体形，长育变化，培植根蒂者，则在母之血液也。<br />
　　　　　疮疹惟肾无候论<br />
<br />
　　钱氏曰：痘疹始出之时，五脏证见，惟肾无候，但见平证，耳骩凉耳凉是也。骩耳俱属于肾，其居北方，主冷也。后人不知肾独无候之理，遽谓肾在腑下，不受秽毒，所以无候，欲专补脾土以制肾水，又欲虚其肾以免黑陷之变。《内经》曰：君火之下，阴精承之。五气不可以偏胜，苟失其平，则为灾孽。今疮毒之火，起于三焦，煎熬腑脏，燔灼皮肉，非肾水有以制之，则慓悍之势，莫之能御矣。惟肾无候者，所以存生生之源，见阴阳造化之妙也。又肾在下而主骨，肾独无候者，此疮疹之毒，升浮发散而出于外，不然则反陷伏入于内矣。观其但见平证，谓之平者，乃耳骩如常，不似浑身之热，非谓真冷也。盖肾主骨，骩者骨之本也。肾通窍于耳，故鼽凉耳凉，为肾不病。若反热则火炎水涸，真阴败绝，而死不旋踵矣。或欲用四君子汤专补脾土以制肾水者，殊不知白朮之燥，肾之所恶，茯苓淡渗肾中津液，肾本无候而又伐之，所谓诛伐无罪也。或见钱氏用百祥丸以下肾之实者，又欲虚其肾以防黑陷之变，不知百祥丸正谓黑陷，为毒气入肾，故以百祥丸下之。若不烦躁大小便秘，安可下之乎？谓之实者，邪气实也。苟无黑陷而下之，宁不反虚其里，自取陷伏之变乎？或云：以泻膀胱，非泻肾也。此文饰之词，不足信也。然则保脾土以制肾水者非欤？曰：察其虚实。如果内虚泄泻，则补脾土，使里气实，疮疹不致于陷伏。若内实则补脾之说，正犯实实之戒。但云补脾土，使毒不陷伏而归于肾则可，谓补脾土以制肾水则不可。<br />
　　　　　肾主痘中之水论<br />
<br />
　　论者皆曰痘疮惟肾无证，肾不可实，肾实则为黑陷，有欲虚其肾之意，是未知五行生化之理也。盖心肝脾肺肾，五行之所属也；声色臭味液，五行之所化也。《难经》云：肝色青，其臭臊，其味酸，其声呼，其液泪。心色赤，其臭焦，其味苦，其声言，其液汗。脾色黄，其臭香，其味甘，其声歌，其液涎。肺色白，其臭腥，其味辛，其声哭，其液涕。肾色黑，其臭腐，其味咸，其声呻，其液唾。此五脏之中，各具一五行也。然肝主色，五色之变在乎木也。心主臭，五臭之变在乎火也。脾主味，五味之变在乎土也。肺主声，五声之变在乎金也。肾主液，五液之变在乎水也。此一脏之中，统体一五行也。既曰肝为水泡，以泪出如水，泪则肾之液也。肺为脓泡，以涕出稠浊，涕则肾之液也。心为斑，以血色赤而小，血则肾之液也。　　在内为血，在外为汗。<br />
　　夫五脏之液，皆本于肾如此。然则痘中之水，肾乃主之。至于结痂，则土来制水而干较，所以脾主结痂，其色微黄也。肾又为封藏之本，痘之痂靥，肾又主之。观乎此，不可谓肾无证，亦不可使之虚也。虽曰肾主黑陷，乃火太过，水不能胜，津液枯萎而变黑矣。<br />
　　　　　五脏证见论<br />
<br />
　　凡病发于一脏，惟痘疹之证，五脏悉见。盖儿受父母之气以成形，属毛离里，喘息毕通。肝气通于筋，心气通于血脉，脾气通于肌肉，肺气通于皮毛，肾气通于骨髓。至发痘疹之时，内连脏腑，外达百骸，所以五脏悉具也。故发热之初，呵欠烦闷，肝证也；乍凉乍热，手足梢冷，多睡，脾证也；面燥腮赤，咳嗽嚏喷，肺证也；惊悸，心证也；骩凉耳凉，肾之平证也。于其证之多寡，可以知其脏之主病矣。自是之后，初出一点血，心也。诸疮属心，其毒斩关而出，血先受之也。血化为水，肝也，肝主泪，水泡者，泪出如水也。水化为脓，肺也，肺主涕，脓泡者，似涕稠浊也。脓成毒解而结痂者，脾也，脾属土，万物功成于土，痂皮微黄者，土之色也。其所以收敛闭藏者，肺与肾也。肺主收敛，肾主闭藏也。如初出一点血，隐伏皮下，不成颗粒者，毒伏于心，其死至速。出如水珠，皮肉染丹者，毒伏于肝，必加痒塌而死。出如灰白，皮枯不润者，毒伏于肺，必喘呼闷乱而死。出于皮下，肉先浮肿者，毒伏于脾，必至灌烂呕泻，不食而死。出多血泡，黑陷者，毒伏于肾，必血妄行而暴死矣。如初出成颗渐干黑者，元府闭塞，毒无从出，其血先干，转添闷乱而死者，心之病也。血化为水，浮囊嫩薄者，肌肉已败，必致痒塌，肝之病也。脾主肌肉，肝木克之，脾败者死，皮破复灌，饮食能进，此脾土尚强，肝木不能犯之也。水化为脓，脓未及成，忽然收敛，痂皮焦黑，肺之病也。未至而至，是谓太过，反兼火化也。若于空中再出一番，此肾不受邪，复还于肺，从下上者顺也。以痘形言之，裹束于外者，脾也，脾虚则易破；充拓于里者，气也，肺主气，肺虚则不起发；荣于根脚者，血也，肝主血，肝虚则色不荣；痘中之水，肾也，肾虚则干枯；黑陷痒痛者，心也，心主火，实则痛，虚则痒。以痘之色言之，红活者，心也，恶其娇艳；中黑者，肾也，恶其焦陷；浆白者，肺也，恶其灰褐；苍蜡者，肝也，恶其青干；淡黄者，脾也，恶其肉烂。临病之工，审察五脏以施方，治无不效矣。<br />
　　　　　脏腑所主证治<br />
<br />
　　肝者，罢极之本，魂之居也。主风，恶风。其色青属木，其味酸，其臭臊，其华在爪，其充在筋，其液为泪，其声为呼，在变动为握，开窍于目。实则目直大叫，呵欠烦闷项急；虚则咬牙多欠；热则手寻衣领及乱捻物。诸风振掉，皆属于肝。肝苦急，急食甘以缓之，甘草；欲散，急食辛以散之，川芎；以辛补之，生姜；以酸泻之，芍药。　　心者，生之本，神之变也。主惊，恶热。其色赤属火，其味苦，其臭焦，其华在面，其充在血脉，其液为汗，其声为笑，在变动为噫，开窍于舌。实则叫哭发热，饮水而搐；虚则困卧悸动不安；热则合面睡，口中气温，上窜咬牙。诸痛痒疮疡，皆属于心。心苦缓，急酸以收之，五味子；欲软，急食咸以软之，芒硝；以咸补之，炒盐；以甘泻之，甘草。　　脾者，仓廪之本，营之居也。主困，恶湿。其色黄属土，其味甘，其臭香，其华在唇四白，其充在肉，其液为涎，其声为歌，开窍于口，在变动为哕。实则困睡身热饮水，虚则吐泻生风。诸湿肿满，皆属于脾。脾苦湿，急食苦以燥之，白朮；欲缓，急食甘以缓之，甘草；以甘补之，人参；以苦泻之，黄连。　　肺者，气之本，魄之处也。主喘，恶寒。其色白，属金，其味辛，其臭腥，其华在毛，其充在皮，其液为涕，其声为哭，开窍于鼻，在变动为咳。实则闷乱喘促，虚则哽气长出，气热则手掏眉目面。诸气膹郁，皆属于肺。肺苦气上逆，急食苦以泻之，诃子皮【一作黄芩；】 欲收，急食酸以收之，白芍药；以辛泻之，桑白皮；以酸补之，五味子。　　肾者，蛰藏之本，精之处也。主虚，恶燥。其色黑属水，其味咸，其臭腐，其华在发，其充在骨，其液为唾，其声为呻，开窍于二阴，又云开窍于耳，在变动为栗。虚则目无精光畏明。然骨重肾怯，则猝失音。诸寒收引，皆属于肾。肾苦燥，急食辛以润之，知母、黄蘗；欲坚，急食苦以坚之，知母；以苦补之，黄蘗。<br />

                    <br>
                        　　　　　六气十二经所主证治<br />
<br />
　　太阳所至为腰痛。太阳病，发热，腰痛脊强，项几几，头痛，小便赤濇。足太阳膀胱经，气病则肾痛腰似折，血病则狂颠疾。手太阳小肠经，气病则嗌痛颔肿，血病则颊肿。寒淫于内，治以甘热，佐以苦辛，以咸泻之，以辛润之，以苦坚之。寒淫所胜，平以辛热，佐以苦甘，以咸泻之。足太阳经，麻黄、桂枝、泽泻、黄柏；手太阳经，生地黄、赤茯苓；二经通用，羌活、防风、槁本。　　阳明所至为皴揭。阳明病，身热目赤，作渴谵妄，大便秘。足阳明胃经，气病则喜呻数欠，惊妄发狂，血病则唇胗喉痹。手阳明大肠经，气病则颈肿，血病则鼽衂喉痹。燥淫于内，治以苦温，佐以甘辛，以苦下之，燥淫所胜，平以苦温，佐以酸辛，以苦下之。足阳明经，半夏、苍朮、防风、白朮；手阳明经，连翘、秦艽、麻仁；二经通用，升麻、葛根、白芷、石膏、大黄。　　少阳所至为嚏呕疮疡，恶病暴死。少阳病，乍寒乍热，胸胁痛，干呕心烦。足少阳胆经，气病则口苦善太息，血病则腋下肿。手少阳三焦经，气病则嗌肿喉痹，血病则目锐眦痛颊痛。火淫于内，治以咸冷，佐以苦辛，以酸收之，以苦发之。火淫所胜，平以咸冷，佐以苦辛，以酸收之，以苦发之，以酸复之。足少阳经，半夏、草龙胆、连翘；手少阳经，川芎、熟地、黄附子、细辛、黄芪；二经通用，柴胡、青皮。　　太阴所至为中满吐下。太阴病，自利，四肢逆冷。足太阴脾经，气病则舌本强，食则呕善噫，血病则溏泄。手太阴肺经，气病则喘咳，血病则渴烦心。湿淫于内，治以苦热，佐以酸淡，以苦燥之，以淡泄之。湿淫所胜，平以苦热，佐以酸辛，以苦燥之，以淡泄之。足太阴经，防风、苍白朮、当归、白芍药、吴茱萸、黄芪、人参、甘草、砂仁；手太阴经，升麻、白芷、桔梗、麻黄、黄芩、栀子、石膏、天麦门冬、桑白皮、杏仁。　　少阴所至为疡疹。少阴病，咽痛口舌燥。足少阴肾经，气病则善恐，血病则舌干，咽肿嗜卧。手少阴心经，气病则嗌干渴而欲饮，血病则衄蔑血汗。热淫于内，治以咸寒，佐以甘苦，以酸收之，以苦发之；热淫所胜，平以酸寒，佐以苦甘，以酸收之。足少阴经，附子、丁香、桂、黄芪；手少阴经，麻黄、桂心、生地、黄连、当归；二经通用，独活、细辛。　　厥阴所至为呕泻。厥阴病，四肢厥冷，时作搐搦，舌卷卵缩。足厥阴肝经，气病则腰痛嗌干，血病则呕逆飧泄，遗溺闭癃。手厥阴心包络，气病则臂肘挛腋肿胁痛，血病则烦心掌中热。风淫于内，治以辛凉，佐以苦甘，以甘缓之，以辛散之。风淫所胜，平以辛凉，佐以苦甘，以甘缓之，以苦泻之。足厥阴经，羌活、吴茱萸、甘草、当归、龙胆草；手厥阴经，熟地黄、牡丹皮；二经通用，柴胡、青皮。　　凡痘疹发于三阳者可治，发于三阴者不可治。<br />
　　　　　气运<br />
<br />
　　疮疹之候，或间数年而发，或发则连年不已，何也？经曰：不知年之所加，气之盛衰，虚实之所起，不可以为工矣。盖司天者，主行天之令，上之位也；岁运者，主天地之间，人物化生之气，中之位也；在泉者，主地之化行乎地中，下之位也。一岁之中，有此上中下三气，各行化令，气偶符会而同者则通其化，其中于人则病矣。所以疮疹必待其年而发也。六十年中，天符十二年。戊子、戊午、己丑、己未、戊寅、戊申、乙卯、乙酉、丙辰、丙戌、丁巳、丁亥。　　其中又四年，为太乙天符。戊午、己丑、己未、乙酉。　　谓之天符者，司天与运同也。太乙天符者，司天与运及辰之同也。岁会八年。丙子、己丑、丁卯、甲辰、甲戌、戊午、己末、乙酉。　　谓之岁会者，运与支同也，同天符六年。甲辰、甲戌、庚子、庚午、壬寅、壬申。　　同岁会六年。癸卯、癸酉、癸巳、癸亥、辛丑、辛末。　　谓之同者，谓岁运与在泉合，其气化阳年曰同天符，阴年曰同岁会也。此五者杂而言之，共三十六年；合而言之，止有二十六年。经曰：天符为执法，岁位为行令，太乙天符为贵人。邪之中人，则执法者其病速而危，行令者其病徐而待，贵人者其病暴而死也。又子午之岁，少阴君火主之；寅申之岁，少阳相火主之。经曰：少阳所至为疡疹，少阴所至为嚏呕疮疡恶病暴死。凡此数年，刚柔失守，升降窒抑，旧者不退，新者不迁，则连年发而不已也。<br />
　　　　　疫疠<br />
<br />
　　疮疹虽胎毒，必待时令不正之气，相传染而发。盖春气温和，夏气暑热，秋气清凉，冬气冷冽，此四时正气之序。若春应燠而反寒，夏应热而反清，秋应凉而反热，冬应寒而反温，此非其时而有其气，乃不正之令也。夫人感之，或为寒热，或为疟痢，或为喉痹，或为肿毒，或为斑疹，谓之天行正病，又云疫疠。是以一岁之中，彼此传染，大小相似。又若冬温，阳气暴泄，至于来岁，必发疮疹，何也？盖小雪以后为终之气，太阳寒水主之，水德不彰，使厥阴少阴木火之气，反来乘之，阳气早发，奉生者少，故来春民多病也。况疮疹之毒，藏于至阴之下，发于太阳之经，当其时而动其气，毒乃发矣。此冬温之后，必发疮疹也。凡此不正之气，发之泄之，解之平之，勿犯岁气，是谓良工。故治疫疠者，以解毒为急。<br />
　　　　　部位<br />
<br />
　　诸疮皆属心火，心之华在面，疮病之候，但以面之部各位占之，思过半矣。且痘疮阳毒，诸阳皆聚于面，吉凶善恶，尤易见也。额属心火，如印堂以上，发际以下，横两日月角位，先见红点，先作浆，先结靥者，此恶候也。盖心为君主，毒发于心，故先见于其位，君危则十二宫皆危，其死速矣。右脸属肺金，左脸属肝木，如两脸先见红点磊落者吉；如相聚作块，其肉硬肿者死。盖肝藏魂，肺藏魄，生意既绝，魄魂将离，故不治也。颏属肾，承浆横抵两颐，先见红点，先发先靥者吉。此位虽属肾，然三阴三阳之脉，皆聚于此，阴阳和，故可治也。鼻属脾土，若凖头先出先靥者凶。盖脾属土，四脏禀命于脾，毒发于脾土，败则四脏相随而败，故绵延日久后毙也。肾之窍在耳，又云心开窍于耳，心肾皆少阴君火也；又少阳相火之脉，行耳之前后，凡在耳轮先见红点者凶。盖君相二火用事，燔灼之势，难可扑灭也。惟口唇四围先出先收先靥者大吉。盖阳明之脉，夹口环唇，胃与大肠主之，无物不受故也。<br />
　　　　　脉候<br />
<br />
　　疮痘有形之证，无所用诊。又岁气主之，似不必诊。经曰：微妙在脉，不可不察。察之有纪，从阴阳始。是则不可不诊也。先哲有言曰：痘疹脉静身凉者生，脉燥身热者死。可见疮疹亦用诊矣。故小儿七岁已上，四至为平脉；七岁以下，六至为平脉。或云八至者，非也。大抵小儿之脉，多带紧数。《玉函经》云：自然紧数甚分明，都缘未散精华气。又疮毒之脉，多浮大而数。《伤寒论》云：浮为风虚，大为气强，风气相搏，必为瘾疹。又云：数脉不时，则生恶疮也。脉六至为数，如过于本脉为太数，邪气实也；不及本脉为迟，迟则正气虚也。诊脉之法，浮以候表，沉以候里。浮而数，表热也；浮而迟，阳气衰也。沉而紧，里热也；沉而细，元气脱也。疮疹之阳脉浮沉宜带洪实，弱而无力为阳病见阴脉。仲景曰：阳病见阴脉者死。凡诊得浮而无根，瞥瞥如羹上之肥；数而急疾，连来如雀之啄；细而欲散，萦萦如珠之丝；迟而欲绝，滴滴如屋之漏沉，而时见如鱼之跃，皆死脉也。<br />
　　　　　气血<br />
<br />
　　人之一身，本乎营卫。卫者，阳气，所以开阖橐钥运动枢机者也。营者，阴血，所以充溢脏腑灌溉肢体者也。故气虚则神机息，血虚则化源绝，二者不可偏胜也。痘疹之毒，本于五脏之液，各随经络部位，直犯营卫而出，气血从之。观其裹束坚厚，窠囊充长者，气之足也；根窠红活，形色润泽者，血之足也。气血既足则痘易发易靥，不须施治，以蹈实实之戒。如平陷嫩薄者，气之病也；干枯紫黑者，血之病也。宜速治之，不可因循以贻后悔。然脾胃者，气血之父也；心肾者，气血之母也；肝肺者，气血之舍也。脾纳水谷，其悍气注于肾而为气，肾舍于肺而为卫，以温分肉，充皮毛，肥腠理，司开阖也。卫气虚则疮不起发，其毒乘气之虚而入于肺，肺受之则为陷伏而归于肾矣。脾纳水谷，其精气注于心而为血，心舍于肝而为营，以走九窍，注六经，朝百脉也。营血虚则疮不光泽，其毒乘血之虚而入于肝，肝受之则为痒塌而归于心矣。凡治此者，气病治气，血病治血，寒则温之，热则清之，虚则补之，实则泻之，仍以脾胃为主，不可犯之也。<br />
　　　　　阴阳<br />
<br />
　　《内经》曰：阴在内，阳之守也。阳在外，阴之使也。阴者，血也。阳者，气也。《难经》曰：气以呴之，血以濡之。言气以行其血，血以濡其气也。痘疮之出，其浮沉聚散，使于外者，阳之德也；灌注滋润，守于内者，阴之德也。阳守乎阴，阴使乎阳，互为其用，所以易发易收也。若阴不足则阳不长，而枯萎之变出焉；阳不足则阴不生，而陷伏之变出焉。必阴阳相济，毒化而解矣。故治此者，春夏养阳，秋冬养阴。辛甘发散为阳，酸苦涌泻为阴；咸味涌泄为阴，淡味渗泄为阳。阴病治阳，阳病治阴。从阴引阳，从阳引阴。寒之而热者取之阴，热之而寒者取之阳。形不足者，温之以气，阳也；精不足者，益之以味，阴也。是皆《素》、《难》之所秘，能达阴阳之理，可以为人司命矣。<br />
　　　　　标本<br />
<br />
　　病有标本，治有先后。有从标者，有从本者，有先标后本者，有先本后标者，有标本兼治者，视其缓急，其法不同也。痘疹之候，自人身而言，气血为本，痘疹为标；自痘疹而言，痘疹为本，别证为标。如疮子稠密，在标之病也。视其气之不匀，血之不周，以匀气活血，兼行解毒，此则标本兼治也。疮若起发，气或虚者补其气，血或虚者补其血，此缓则专治其本也。气血充实，疮或壅遏者，单行托里解毒之剂，此急则专治其标也。疮势太甚，咽喉肿痛者，以治咽喉为主，此急则治其标也。疮势太甚，自利不止者，以止利为主，此急则治其标也。利久不止，渐成坏证，救里发表，兼而行之，此亦标本兼治也。先救其里，后攻其表，此则先标后本也。大小便秘，烦躁喘呼者，急利之，此急则治其标也。疮势太甚，烦渴不止，以解毒为主，兼治其渴，此先本而后标也。凡此之类，扩而充之，以尽其余，则治不紊矣。<br />
　　　　　形色<br />
<br />
　　或云：痘疮之候，无以脉诊，言形色可辨也。谓之形者，痘之形也。故尖圆坚厚，始出之形；发荣滋长，欲壮之形；饱满充足，成浆之形；敛束完固，收靥之形。与大豆、豌豆、菉豆相似者，皆正形也；或平或陷，形之变也。如初出时空若蚕种之蜕，隐如蚊蚤之迹，薄如麸片，密如针头，若热之痱、寒之粟者，不能起发而死。粘聚模糊，肌肉虚浮，溶软嫩薄，皮肤溃烂者，不能收靥而死。谓之色者，痘之色也。喜鲜明而恶昏暗，喜润泽而恶干枯，喜苍蜡而恶娇嫩。红不欲焰，焰则易破；白不欲灰，灰则难靥。由红而白，白而黄，黄而黑者，此出形起发成浆结痂之正色也；出形而带紫，起发而灰白，此色之变。能辨痘之形色，可知死生之期。<br />
　　　　　疏密<br />
<br />
　　痘欲其疏，疏则毒少；不欲其密，密则毒甚，此古今确论也。疏密之分，各有喜忌。如头面欲疏，元首不可犯也。颈项欲疏，管钥不可塞也。胸背欲疏，脏腑俞募之所附也。若夫手足，不忌其密矣。谓之疏者，非但稀少也。铺排磊落，大小匀净，亦可以言疏。谓之密者，非必盛多也。攒聚粘连，片复一片，虽只数处，亦可以言密。疏而凶者，亦有数等：如初出时才见红点三两处，其热便退，可以语其疏也。苟大热不解，唇口燥裂，大小便秘，烦躁不宁，或身无热，但增烦渴者，此由毒甚郁遏于中，不能遽出，日复渐出，渐加稠密，一也。又如初出一两点，顶尖焦黑，或三四粒作一堆者，仅见数处，他无所出，喜睡不食，烦渴大小便濇，此由毒伏于中，加谵妄者，不待起发而死，若能起发，后必发痈毒也，二也。亦有出现实疏，遂生玩忽之心，禁忌不守，风寒不避，饮食所伤，汤丸之试，变生不测，三也。设有密而吉者，治之早，卫之严，里无病而疮悉成也。<br />
　　　　　轻重<br />
<br />
　　痘有轻重：轻者不须服药，但加保护而已；重而未成坏疮者，可急治之；重而且坏，不可治也。何谓之轻？轻者，作三四次出，大小不一等，根窠红肥泽充满，头面稀少，眼中及喉舌无疮，能食，大小便如常，此毒之轻也。重者，一齐出，起发收靥如期，能食，此重之可治者；若头面颈项胸背喉舌皆疮，稠密无缝，或灰白色，或青紫陷下，或外白里黑，或外黑里赤，食谷则哕，饮水则呛，或自利不止，或大便不通，此重之不可治也。然有轻变重者，以犯房室，触秽污，食生冷，冒风寒，惑于鬼神，误投汤药，此人事之失也。有重变轻者，以避风寒，节饮食，忌生冷，远人物，医不乖方，此人事之得也。吁！本轻本重者，诿之于命；变轻变重者，非人所自致欤？<br />
　　　　　顺逆<br />
<br />
　　古人谓疮疹春夏为顺，秋冬为逆。春三月谓之发陈，万物以生；夏三月谓之蕃秀，万物以长，得其时所以顺也。秋三月谓之容平，草木萎落；冬三月谓之闭藏，蛰虫坯户，违其时所以逆也。此亦语其生长收藏之理，岂有春夏皆顺而吉，秋冬皆逆而凶者乎？如春失养生，夏失养长，则春夏亦逆；秋能养收，冬能养藏，则秋冬亦顺也。惟痘出一般，疏密得所，不愆其期，证之顺也；痘出夹杂，带斑带疹，稠密无缝，常失其期，证之逆也。噫！春夏为顺，秋冬为逆，古人之言，岂真拘拘于时令之说耶？盖春夏发生之令也，秋冬杀伐之令也。痘疮之出起发者，得春夏之令，所以为顺；陷伏者得秋冬之令，所以为逆，其斯之谓欤？或云：春脓泡，金克木；夏黑陷，水克火；秋斑，火克金；冬疹，土克水，谓之逆者，此不经之谈。黑陷一证，四时不治，何但在于夏耶？故非其时而有是证者，气血和平，脏腑充实，莫不皆顺；如其时而有是证者，气衰血弱，脏腑虚惫者，莫不皆逆。<br />

                    <br>
                        　　　　　痘有怪变<br />
<br />
　　夫痘曰圣疮者，谓之变化莫测也。若正而顺者，自然苗而秀，秀而实，以成造化之功。被邪而逆，则有许多怪变焉。一曰试痘：初发热两三日，面上报出红点，磊落稀疏，十分可喜也。不起发也不灌脓，至五六日后，都不见了，其人面多青黑，精神困倦；再过两三日后，遍身发热，其痘一齐涌出，善医者能保其一二，其实不可治者多矣。二曰痘母：初发热四五日后，其痘不出，或肩背上或胸前忽然肿起一块，小者如杯，大者如盘；又有发热二三日后，面上遍身，其痘尽出，至起发时，中间有痘疮三五糊涂，根脚顽硬，但见此证，多不可治。三曰鬼痘：发热三日出痘，又三日磊落稀疏，十分可喜，至起发时，痘顶作脓，如菉豆色，根脚红圈戴艳，至六七日后，其疮自破，个个深孔如钱錾中心之状，必不可救。又有一等起发之时，忽有疮顶变黑，拊之则痛者，急以法治之，若待传开，不可活矣。四曰烂痘：初出之时，十分可喜，至于起发作脓之时，自然烂溃破损，此病甚危。五曰干痘：出形之后，细密混杂，如疹如疥，皮肤干燥，疮头焦黑，不能起发而死。六曰空痘：出见时好，起发时好，只到灌脓之时却不作脓，一片空壳，此证若不死，必发痈毒，大抵不可活者多矣。七曰生痘：痘疮之出，即奴枝头之果，以渐成熟，今起发之时，中心平陷，再不满顶，至于作脓之时，四围红紫，犹是生血，不化脓水，其期已过，不见成熟之色，此证必死。<br />
　　　　　虚实<br />
<br />
　　不知虚实者，不可以为工。经曰：无虚虚，无实实。虚实之分，不可不知也。经曰：必先度其形之肥瘠，以调其气之虚实，此以形体别虚实也。又曰：谷盛气盛，谷虚气虚，此以饮食别虚实也。又曰：脉实血实，脉虚血虚，此以血脉别虚实也。又曰：邪气盛则实，精气夺则虚，此以邪正别虚实也。大抵实者，邪气实也；虚者，正气虚也。经曰：邪之所凑，其气必虚，留而不去其病则实是也。又曰：五实死者，谓邪气之实也；五虚死者，谓正气之虚也。痘疮之证，其人形体肥健，饮食能多，六脉洪实，素无疾病，大便如常，疮色红润者，此表里正气俱实也，不须服药。若形体羸怯，素多疾病，饮食减少，六脉微弱，吐利频频，疮色淡嫩者，此表里正气俱虚也，陈氏温补之法可用。如疮势太盛，焮肿痛胀，大热不退，烦渴昏睡，大小便秘，此表里邪气俱实也，钱氏凉泻之法可用。如疮本稠密，焮发红活，吐利不食者，此表实里虚也，于补汤中加解毒药。如疮色淡白，发不透满，大小便秘，浩饮大嚼者，此里实表虚也，于解利中加升发药。如疮痛者，邪气实也，当活血以开其郁。痛如刀剜，闷乱大叫者勿治。疮痒者，正气虚也，当补气以燥其湿。如爬搔不定，破烂皮脱者勿治。灰白者，气虚也，参芪之功为大。干燥者，血虚也，归芎之力宜多。虚则补之，实则泻之，中病则已，无过其制，此治之权衡也。若本实而反补之，则毒气弥盛，或为溃烂，或为痈肿，或为目病，或为咽疮失血烦躁，皆补之过也。如本虚而反泻之，则正气益虚，或为吐为利，为厥逆，皆泻之过也。经云：毋致邪，毋失正，绝人长命，其此之谓欤！<br />
　　　　　动静<br />
<br />
　　凡物得其平则静，失其平则动。经曰：阳气者静则养神，柔则养筋。又曰：阴气者，静则神藏，躁则消亡。夫患痘者，阴阳俱病，息欲其匀，语欲其少，寐欲其定，寤欲其宁，饥则索食，渴则少饮，触其疮则吟，拂其欲则鸣，此平人之候，神清气定，谓之静而吉也。如呻者身有苦也，自语者神不清也，喘粗者内热也，肠鸣者泄也，坐卧不宁者心烦也，啼叫不止者痛也，摇头者风也，指欲搔者痒也，咽物难者咽痛也，咬牙者心肝热也。若闷乱躁扰，谵妄昏眩，如见鬼状，摇头扭项，手舞足掷，目睛上翻，寒战咬牙，语音不出，则皆死候矣。如病向静，忽作扰动者，异也，以法求之。于疮色变，无他候者，此戾气所触也。如疮色不变，又无他证，此必有因，但俟自定。其有目瞑息微，四肢殭直，口噤疮坏，昏睡不醒者，此真气将脱，魂魄欲离之兆，又不可作静论也。<br />
　　　　　痛痒<br />
<br />
　　诸痛为实，诸痒为虚。谓之实者，邪气实也；谓之虚者，正气虚也。又疮疹为火，火盛则痛，火微则痒，故常作痛者，此邪气之实也。盖痘疮之毒，发于皮肤肌肉之间，气以束之，血以润之，酝酿其毒，以抵于化，正气周旋而不舍，毒气变化而未成，郁而作痛，此其常也。毒化脓成，其痛自止。若肉如刀剜，肤如锥刺，一向痛而不止，大叫多哭，此则皮伤肉败，不胜其毒，又痛之变也。常作痒者，此正气之虚也。经曰：胃者水谷之海，六腑之大源也。五味入口，藏于胃以养五脏，胃气既虚，则水谷不化，津液内竭，不能输精于皮毛，气失其卫，血失其营，不能酝酿毒气，以至于成，使毒气浮沉隐伏，聚散倏忽，灼于皮毛，所以痒也。此其为异，补其气血，和中托里，其痒必止。若一向搔痒，时甚一时，爬抓破坏，皮脱肉坑者，此毒气内陷，正气外脱，不旋踵而告变矣。如先痛后痒，此常候也。盖先则毒未解化，其火正盛，宜尔作痛；厥后脓成毒解，火气渐微，宜尔作痒也。但痛痒俱不宜甚耳。<br />
　　　　　老嫩<br />
<br />
　　尝观朝华之草，夕而零落；松柏之坚，隆冬不雕。夫以草木坚脆不同，坚者难坏，脆者易伤。况于人质有厚薄，气有强弱耶？彼疮痘之毒，喜老而恶嫩。苍蜡娇红，色之老嫩也。紧实虚浮，形之老嫩也。浓浊清淡，浆之老嫩也。坚厚软薄，痂之老嫩也。老嫩之故，卫气主之。经曰：卫气者，所以温分肉，充皮肤，肥腠理，司开阖者也。是故卫气强则分肉坚，皮肤厚，腠理密而开阖得也。所以收敛禁束，制其毒而使不得以放肆，故色苍而蜡，形紧而实，浆浓而浊，痂厚而坚，自然易收易靥，虽有邪风秽毒，不能害也。如卫气弱则分肉脆，皮肤薄，腠理疏而开阖失矣，所以不胜其毒，而毒得以恣其猖狂之性。故色娇而红，形虚而浮，浆清而淡，痂软而薄，易破难靥，不待邪风秽气而先败坏矣。观夫疮之有老嫩，则气不可不养也。<br />
　　　　　荣枯<br />
<br />
　　夫物湿则润泽，燥则干枯。荣枯之分，血实主之。故血者，所以营阴阳，濡皮毛，流关节也。疮本疏者，血不在多而易充足；疮本稠密，贵乎血之有余矣。苟血有余则经脉流行，沦于肌肤，浃于皮毛，灌溉滋润，肥泽长养，自然形色鲜明，根窠红活也。如血不足则经脉壅遏，窠囊空虚，黑燥而不鲜明也，枯萎而不肥泽也，皮肤皴揭而加启裂也。经曰：诸疮枯涸，干劲皴揭，皆属于燥。又曰：燥胜则干。由其人血常不足，加之以毒火熏灼，反兼燥金之化，精血并竭，是以有此证也。法宜活血养液，散热解毒，清金润燥，则干涸可回。观夫疮之荣枯，而得养血之理。其或湿气太过，疮本浸淫，犯之则破，溃烂难靥者，此又火极而兼水化也。脾强则生，脾弱则死。<br />
　　　　　善恶<br />
<br />
　　夫良工者，必知疮之善恶。善则就之，恶则去之。疮痘之证，有五善，有七恶。五善者，饮食如常，一善也；大小便调，二善也；疮红活坚实，三善也；脉静身凉，手足和暖，四善也；语声清亮，动止安宁，五善也。五善之证，不能悉具，但得一二，自然清吉。七恶者，烦躁闷乱，谵妄恍惚者，一恶也；呕啘泄利，饮食不能者，二恶也；疮青干黑陷，痒塌破烂者，三恶也；头面预肿，鼻塞目闭唇裂者，四恶也；喉舌溃烂，食入则啘，水入则呛者，五恶也；寒战咬牙，声哑色黯者，六恶也；腹胀喘促，四肢逆冷者，七恶也。七恶之中，但见一证，势不可为。七恶之外，复有浑身血泡，心腹刺痛，陷伏不出，便溺皆血，寻衣撮空者，是又卒死之候也。古今图书集成医部全录卷四百六十七<br />
<br />
痘疹门<br />
<br />
　　　　家传痘疹心法【明?万全】<br />
<br />
　　　　　始终<br />
<br />
　　治痘之法，贵乎谨始而虑终，庶无后日之悔。经曰：上工治未病，中工治将病，下工治已病。治未病者，十全八九；治将病者，十全四五；治已病者，功莫能施。发热之初，大热烦渴，大便秘结，腹痛腰痛，鼻干唇燥，惊悸谵妄，此毒气郁遏于中，即当防其伏而不出也。吐利不止，即当防其中气虚弱，不能助疮成就，或致倒陷也。故热则解之，便秘则利之，惊则平之，吐利则止之。且如初出一点血，此春之气，发生之令也。至于起发，此夏之气，长养之令也。水化为浆，此秋之气，成实之令也。脓干结靥，此冬之气，闭藏之令也。初出而便有水，将发而便戴浆，脓未成而便收靥，此未至而至，谓之太过，须防陷伏倒靥，宜急发表托里解毒。若应出不出，应起不起，应收不收，此当至而不至，谓之不及，此必气衰血微，须防其不出不起，无浆斑烂，急宜表暴起发，补托回浆，兼与匀气活血解毒。又如初出色艳者必皮嫩，皮嫩则易破，当防痒塌。相聚成块者，不可谓之疏，此有伏也。壳空无水者，后必发痈。头面预肿者，防其易消而倒陷。咽痛者急解之，防其失声。呛喉中多水泡者，后必自利。目濇泪出者，防其肤翳。频更衣者，防其倒靥。疮破不结痂，此倒靥也。尧夫云：与其病后才服药，孰若病前能自防。其此之谓欤！<br />
　　　　　发热<br />
<br />
　　痘疮发热，与伤寒相似。但伤寒只见一经形证，若疮疹则面燥腮赤，呵欠烦闷，乍凉乍热，多睡咳嗽，喷嚏惊悸吐利，手足梢冷，骩凉耳凉也。然发热者，疮疹常候也，不可尽除之。但热微毒亦微，热甚毒亦甚。初发热时，精神清爽，唇鼻滋润，更无他证者，此热在表，其疮必疏，不须施治。　　初发热时，浑身壮热，熇熇然不渴，清便自调，此邪在表，拂郁于皮肤之间，宜以轻扬之剂发之，升麻葛根汤主之；甚则羌活汤主之。　　初发热时，其热烙手，目赤鼻干唇燥，小便赤大便秘，烦闷不安，此表里俱热，毒气壅遏，宜发表攻里，双解散主之。　　初发热时，表不大热，其人烦躁不安，此热在里也，以三黄丸微利之。　　初发热时，腹中痛者，此毒气与谷气相并，宜利之，去陈菀莝，使毒气得泄，谷气得消，备急丸主之。　　初发热时，咳嗽甚者，参苏饮主之。　　初发热时，或乘疫疠之气，人参败毒散主之。　　初发热时，或为风寒所袭，出不快者，桂枝葛根汤、双解散去大黄主之。　　如疮既出，其热便退，疮本必疏。若一向热不衰者，此疮必密，急解其毒，连翘升麻汤、代天宣化丸主之。　　如疮已出，但微发热，不须治之。盖疮疹属火，非热不能成就也。如疮浆脓已成，毒气已尽，又复发热者，俗呼为干浆者是也，不须施治。　　如结痂之后，其热不退者，此邪气未尽，正气未复，热微者不须治之，热甚者当视其虚实。<br />
　　　　　渴<br />
<br />
　　痘疹渴者，里热也。盖三焦者水谷之道路，津液者水谷之精华，变化流行，以灌溉乎三焦也。疮疹之火，起之于内，销烁水谷，不得以变化津液，灌溉脏腑，故渴也。又疮本稠密，津液外泄，化为脓浆，不能滋养真气，亦渴也。小渴者，常病也，不须治之。大渴者，视其虚实，以法治之。切不可以冷水红柿梨橘西瓜等物与之，恐损脾胃，致生灾异也。　　如疮热时便大渴者，此热在里也，葛根解毒汤主之。如疮已出，或起发，或收靥，一向渴不止者，人参麦门冬散主之。　　如能食而渴者，肺热也。经曰：心移热于肺，传为膈消。由心火上炎，乘于肺金，熏蒸焦膈，传耗津液，故渴也。治在上焦，人参白虎汤加黄连。　　如不能食而渴者，脾虚也。叔和云：口干饶饮水，多食亦饥虚。由脾素弱，不能为胃行其津液，故渴也。治在中焦，参苓白朮散主之。　　如自痢而渴者，邪传肾也。《正理论》云：自痢而渴者，属少阴虚，故引水自救。盖肾主五液，其脉络于肺，系舌本，邪传于肾，则开合不司，故自利；自利则津液下走，肾水干，不能上润于舌，故大渴也，治在下焦，宜温之，陈氏异功散主之。　　如渴而大便秘者宜利之，四顺清凉饮主之。<br />
　　　　　腰痛<br />
<br />
　　疮疹发热，先腰痛者，最宜忌之。经曰：腰者肾之府也。又曰：太阳所至为腰痛，盖足太阳膀胱经为十二经之首，其脉侠脊，入循膂，终肾。疮疹之毒，起于右肾之下，循足太阳膀胱，散于诸经，乃邪由里传表也。如初发热时，其腰即痛，此邪由膀胱直入于肾，故关节不利而腰痛，亟解毒以泻少阴之邪，发表以通太阳之经，使邪气不得以深入，疮虽稠密，或可愈也。治若少缓，则太阳之邪由表以传于阳，少阴之邪由里以传于阴，表里受病，阴阳俱伤，营卫之脉不行，脏腑之气皆绝，或为黑陷，或为痒塌，终莫能救之矣。　　凡发热更腰痛者，先服人参败毒散，次服五苓散加独活主之。<br />
　　　　　腹痛<br />
<br />
　　《内经》腹痛皆属于寒，惟有一证为热：疮疹腹痛，皆属毒热也。诀云：发热肚中痛，斑疮腹内攻。发多防不透，发少更防痈。是已。或有兼食积者。　　如初发热便腹痛者，此毒气内攻，须急治之，不可逡巡，以贻后悔。便调者，四君子汤去白朮加青皮、木香、山楂肉、枳壳。便闭二三日未行者，承气汤主之。　　如发热腹痛，大渴烦躁，大便秘，狂妄者，三乙承气汤主之。　　如发热腹痛，大便如常者，化毒汤主之。　　如发热腹痛，大便自利者，黄芪建中汤主之。　　如疮已出，至收靥时，原无腹痛，忽然作痛，此必有饮食也。消息审问：曾因饮冷水者，五苓散主之，或用黄芪建中汤加白朮、干姜、人参；曾伤食者问伤何物，丁香脾积丸主之，用原物汤下。　　如疮已出至收靥，原无腹痛，忽然作痛，亦未伤饮食，但观其大便何如：若便秘者，此燥屎也，以三黄丸微利之；大便自利者，此虚痛也，黄芪建中汤主之。　　如因寒而痛者，理中汤加白芍药、桂主之。　　如发热时，心腹绞痛，烦闷叫呼，或疮陷伏胀满，疼痛喘促者，此乃毒恶之气，攻刺肠胃，燔灼脏腑，必不可治。<br />

                    <br>
                        　　　　　惊狂<br />
<br />
　　惊者，口眼喎邪，手足搐搦，随发随止。狂者，手足扰乱，言语乖越，发而不止。惊者，心火而恶热，肝主风而善动，疮疹之火，内生于心，心移热于肝，风火相搏，故发为惊搐也。此其常候，俗呼惊痘。最吉者，以牵引伸缩，骨节开张，腠理疏解，中存发散之义。疮出而惊即止，若一向发而不已，此则可恶，乃毒内伏于心故耳。狂者，心为火而主神，肾为水而主志，火起于内，浊乱扰动，心神不守，肾志不宁，故发为狂也。亦有大便秘硬而狂者，此谓有燥屎，为明病，但数日不更衣，是以《难经》所谓重阳者狂也。如昏不知人，起卧不定，又为不治之证。　　如初发热惊搐者，导赤散加辰砂，兼羌活汤主之。若发热不休，小便利者可治，小便不利者难痊，以导赤散、牛黄清心丸相兼治之。　　如疮疹收靥之后又发惊者，此真气虚弱，火邪内攻，宜急治之，恐久成癎，以贻终身之害，宁神汤、抱龙丸主之。　　如初发热，大便自调，狂乱者，五苓散加辰砂主之。　　如大便秘者，轻则三黄丸，甚则承气汤主之。<br />
　　　　　谵妄<br />
<br />
　　谵，多言也。妄，虚妄也。谵妄者，妄有闻见而语言无伦也。皆邪气炽盛，正气虚弱，神识不清之所致。夫言为心声，心热则多言。睡中呢喃者，热之微也。寤而语言差谬，热则甚矣。亦有胃热而谵语者，大便必鞕，数日不更衣方是。妄有闻见而谵语者，其候难治。盖肾主志，开窍于耳，在目为瞳子，毒邪入肾则志丧，志丧则耳目妄有闻见，故曰失志者死。《难经》云：脱阳者见鬼。初发热时谵语者，此毒邪犯心，心为热冒，其神浮越，宜泻火镇神，导赤汤、牛黄清心丸兼而治之。　　如腹中有燥屎，三五日未更衣者，宜涤荡解毒，以四顺清凉饮、三黄丸主之。　　如起发成浆，欲靥之时，忽然神昏谵语者，此由疮本稠密，精血外耗，不能养神，宜养血泻火，安神丸主之。如昏不知人，语言无伦者死。经曰：衣被不敛，言语不避亲疏者，神明之乱也，故不可治　　如初发热，便妄有闻见，状如见鬼而恐怖者不治。此证自始至终，皆不可有，乃神志俱丧，躯壳徒存，不过引日而已。<br />
　　　　　吐利<br />
<br />
　　疮疹，吐利常候也。经曰：诸呕吐暴注，皆属于热。盖三焦为水谷传化之道路，热火内迫，则传化失常，而吐利并作，火性燥动迅欻故也。邪在上焦，但吐而不利；邪在下焦，但利而不吐；邪在中焦，则上吐下利。又里气上逆而不下则吐，气下而不上则利。疮疹初发热时，有吐利者，不可骤止，令邪气上下得出也。吐利久不止，方可治之，更宜消息。　　如初发热，自利青绿水或黄色者，皆热也，黄芩汤主之。兼吐者，黄芩加半夏汤主之；不可误用理中汤，反增内热也。如初发热自利，一日只三四行者，此不必治，痘出利自止矣。　　如初发热，自利清白色者，此里有寒也，理中汤主之。如自利久不止，此有湿也，宜分利小便，固濇肠胃，恐虚里气，致生陷伏也，以五苓散、豆蔻丸相兼治之。　　如初发热，暴吐不止，此火气上逆也，茱连散主之。<br />
　　　　　呕吐哕<br />
<br />
　　仲景云：声物兼出为呕，物独出为吐，声独出为干呕。干犹空也，明其无物也。然干呕与哕，皆声之独出者，干呕其声轻小而短，哕其声重大而长。呕吐哕，痘疹最恶候也。盖胃为水谷之海，上通乎咽，内而不出。如初发热有是证，此火邪犯胃，其气上逆，治之则易。若自出现以至收靥，有是证者，乃疮集于咽门，攻于胃腕，吞咽不利，治之则难。由于不知预解咽喉之法，渐变为失音呛水而不可救矣。　　如因饮水过多而呕吐者，此水逆也，五苓散主之。　　如因伤食而呕吐者，以丁香脾积丸微利之。　　如无上证而呕哕者，人以胃气为本，胃者土地，土败则木来侮之，今木挟相火之势，上乘乎胃，其气自脐下直犯清道，上出于贲门【胃上口也，】 微则干呕，甚则哕，土败之象也。《太素》曰：弦绝者其声嘶败，木陈者其叶落，病深者其声哕，短针无取，毒药无攻，谓不治也。<br />
　　　　　泄利<br />
<br />
　　凡疮未出而利者，邪气并于里，肠胃热甚而传化失常也。疮已出而利者，邪气并于表，正气方逐邪气，主乎表而不主乎里，则里气虚不能停纳水谷，故亦自利也，宜从气虚而治。疮疹所忌，内虚泄泻。凡觉腹疼或漉漉向趋小腹者，皆欲作利，宜先以法治之，治之不止，此开肠洞泄，惟濇剂可以收之。《圣济经》曰：滑则气脱欲其收者是已。如服濇剂而利不止，经曰：仓廪不藏者，是门户不要也。《金匮要略》曰：六腑气绝于外者手足寒，五脏气绝于内者利不止，五夺之中，此为最甚。但正气内脱者淹延而死，邪气内陷者烦渴而死，此为异耳。　　自起发以至收靥，大便常宜坚实，忽然自利者，理中汤丸主之。　　如因饮冷水自利者，所谓湿胜则濡泄也，宜温中利小便，以理中汤丸理中气胜水寒，五苓散利小便去水也。　　如因伤食自利者，所出必酸臭，乃饮食自倍，肠胃乃伤也。宜先去积，丁香脾积丸；后补脾胃，益黄散主之。如利久不止者，先服陈氏木香散，兼豆蔻丸主之；更甚者，陈氏异功散主之，此药太峻，不可猛浪。　　如结痂之时，暴泄不止者，消息所出之物：痂皮脓血者顺，水谷不分者逆。如利脓血不止者，此热毒下流也，香连丸主之。<br />
　　　　　大小便闭<br />
<br />
　　凡疮疹小便欲其流而长，大便欲其润而实，则邪气不伏，正气不败。经曰：小便数者，大便必硬，虽二三日不更衣无苦也。如觉小水少，则病增进。盖心主疮而属火，心移热于小肠，小肠移热于膀胱，膀胱为津液之府，气化则出，气为火食，不能传化而津液不出，故小便闭也。疮疹发热，大便欲润。若二三日不行，宜急利之，恐肠胃不通，营卫不行，疮出转密也。惟疮起发之后，大便却宜坚实。如能食而大便常行者，不须忌之。若过四五日不行，则热盛生湿，其疮难靥，亦宜微利之。设使大小便俱不通，则邪毒内蓄，三焦阻绝。经曰：一息不运则机缄穷，故大小便不通者死。　　凡疮疹小便少者，热微，导赤散加山栀仁；热甚，八正散主之。　　如发热时，大便不行热微者，三黄丸，甚则承气汤主之。　　如起发至收靥，大便不行者，用胆导法，不可遽用利药。但疮干黑陷，大便秘烦躁者，以百祥丸、牛李膏主之。如无此药，以承气汤代之。<br />
　　　　　欬嗽<br />
<br />
　　肺主气，其变动为咳。咳者，肺证也。疮疹发热之初，便有咳嗽者，肺为五脏之华盖，疮疹之火，挟君相二火之热，上熏乎肺，肺叶焦举，故气逆而咳也。疮疹既出，其咳更增者，此喉咙有疮，淫淫如痒，习习如梗，故咳也。疮疹收后而咳者，此卫气虚弱，腠理疏开，风寒外袭，肺气逆而不收，故亦咳也。　　如初发热咳嗽甚者，先以参苏饮发之，次以甘桔汤合泻白散加牛蒡子治之。　　如疮已出，咳甚者，甘桔汤加牛蒡子治之。　　如疮光壮，收靥身热咳甚者，人参清膈散主之。　　如疮已靥咳嗽者，不问形寒饮冷所致，并宜人参清膈散主之。　　如斑疹咳嗽身热而渴者，生地黄散主之。<br />
　　　　　喘急<br />
<br />
　　诸喘皆属于火。肺者，脏之长也，为心华盖。心火炎上，则肺焦叶举，气逆不利而喘也。有因风寒而喘者，有因伤食而喘者。惟疮疹之喘，独属于火。若加泄利腹胀烦躁，则不可治。　　如初发热便喘者，前胡枳壳汤主之。大便秘者可用，服此不止，以葶苈丸治之。　　如喘而大便自利者，黄芩汤加五味子、人参主之。　　如疮正盛忽然喘急者，此恶候也，当详审之。如因伤食，谷气蒸而为热，上乘于肺作喘者，宜利之，丁香脾积丸主之。食去热除，喘自定也。　　如因感冒风寒而喘者，麻黄汤主之。　　如泄泻内虚，腹胀而喘者，陈氏木香散主之。利止喘定者生。滑利不禁，喘满增盛者，此气脱候也。　　如疮内伏不出，或已出复陷，腹胀闷乱而喘者，必死。<br />
　　　　　自汗<br />
<br />
　　自汗者，不因发散而自然汗出也。卫气者，卫护皮肤，肥实腠理，禁固津液，使不得妄泄也。疮疹之火，由里达表，干于卫气，皮肤为之缓，腠理为之疏，津液外泄，故自汗也。凡病自汗，宜遽止之。疮疹自汗，实为美证，乃阴阳气和，营卫通畅，邪气不留，易出而解也。又心主汗，诸疮皆属于心，自汗出者，毒气外泄也。虽然，热之甚者，亦为汗解，身复清凉，此毒散也。若汗出不止，其热反剧，此邪气并于阳而阳虚，宜敛汗固表，清热解毒，使卫气充实，无痒(塌去土改疒)溃烂之患。如疮已收较，痂皮脱落自汗者，此气虚也，宜补阳救阴，使气无泄。睡中汗出，心有热也。其汗上至头，下至颈，不过胸者，乃六阳虚汗也，不须治之。上至颈，下至脐者，此胃虚也。手足漐漐者，胃热也，宜止之。如汗出如油，发润如洗，喘不休者，此为肺绝之候。　　如汗大出不止，身壮热者，当归六黄汤主之。　　如疮收后汗出不止者，十全大补汤主之。若更不止，调败蒲散同服，外用温粉扑法。　　胃虚自汗者，调元汤；不止，调败蒲散同服。　　胃热手足自汗多者，人参白虎汤加黄连主之。<br />
　　　　　失血<br />
<br />
　　气为阳，血为阴。阳主动，阴主静。人身之血，不可妄动也。经曰：阳络伤则血外溢，血外溢则衄血；阴络伤则血内溢，血内溢则便血。今疮疹之火，熏灼于里，迫血妄行，血亦随火而动。阳络伤则血从上焦出，或衄血或呕血；阴络伤则血从下焦出，或溺血或便血；阴阳俱伤，则血上下出也。诸失血惟从鼻出者，或有可治，元参地黄汤主之，其余皆死证也。亦有痘疮灌烂不能收较，出血不止者，此阳疮出血，亦不可治。<br />
　　　　　烦躁<br />
<br />
　　烦者扰扰而烦，躁者愦躁之躁。合而言之，烦躁皆热也。析而分之：烦，阳也，热之轻者；躁，阴也，热之甚者。《难知集》曰：火入于肺，烦也；火入于肾，躁也。疮疹烦躁，须宜忌之。若吐利厥逆，腹胀喘促而烦躁者，昏不知人；谵妄狂扰而烦躁者，谓之闷乱，皆不治之证。　　如肺热而烦者，坐卧不安，审如何时：若初发热便烦者，此毒火内郁，人参白虎汤加栀子仁主之。若疮发见犹烦者，此毒伏于内，未尽出也，消毒饮、夺命丹合而服之。若疮出尽，又皆起发犹烦者，此内热也，牛黄清心丸主之。　　如肾热而躁者，必曾自利，轻则陈氏木香散，甚则陈氏异功散主之。　　如扬手掷足，欲去衣被者，此热甚于表也，羌活汤主之。　　如神识昏迷，反复颠倒者，此热甚于里也，导赤散、牛黄清心丸合而治之。　　吐利不食而烦躁者，正气虚也，陈氏木香散主之。　　如六七日不大便，腹满而烦者，内实有躁屎也，轻则用三黄丸微利之，甚则承气汤下之。　　如昼日烦躁，夜则安静者，此阳甚于昼，至夜则阳气退而安静也，人参白虎汤加栀子仁主之。　　如昼日安静，夜则烦躁者，此阳陷入于阴，夜则阴盛，阴阳交争，故烦躁也，四物汤加栀子仁主之。<br />
　　　　　夹疹<br />
<br />
　　疹，一名麻子，君火所为也。或曰：脾为疹。经曰：少阴所至为疡疹。在人则心火主之。夫心火亢甚，则制已所胜，焚灼肺金，肺主皮毛，故疹毒见于皮肤之间，如蚊蚤所咬之状。痘疮只出一般者善，若与疹毒并出，谓之夹疹，其候极恶。惟痘本稀疏而夹疹者，庶乎可治。疮本稠密，与疹并出，彼此相混，琐碎莫辨，急用辛凉之药发而解之。如疹毒渐消，疮本磊落者，亦可治也。疹痘相并，毒不少减，此危恶之疾，孰能料其生乎？　　痘出夹疹者，荆防败毒散主之，疹毒消者可治。　　如疮收靥后复出疹者，此余毒解散之兆，不须治之。<br />
　　　　　夹斑<br />
<br />
　　《活人书》云：伤寒下之太早，热气乘虚，入胃发斑。下之太迟，热留胃中发斑，胃烂亦发斑。斑者，乃热毒郁遏，煎熬阴血，血得热而不解，浮于肌肉为斑，足阳明胃主之。痘疹初出，皮肉红肿，片片如锦纹者，此夹斑也，以辛凉之药解之。其斑渐退，疮本坚实者吉。否则皮肤斑烂，疮易搔痒，所谓皮嫩易破者是也。如赤斑成块，其肉浮肿结硬者，又名丹瘤，其毒最酷。疮未成，就此先溃烂，工不能治。　　疮出夹斑者，荆防败毒散主之，斑退可治。<br />
　　　　　痘疔<br />
<br />
　　痘疔者，热毒蓄积气血腐坏而成也。状有数种，乃疫毒之气，最为恶侯，宜谨察之！有肌肉微肿，状如堆粟，不分颗粒者，此气滞血凝，毒气郁结也。有初出红点，渐变黑色，其硬如石者，此肌肉已败，气血中虚，不能载毒而出，反致陷伏也。有中心黑陷，四畔突起戴浆者，此血随毒走，气不为用也。有中心戴浆，四畔干陷焦黑者，此气附毒出，血不为使也。有头戴白浆自破溃烂者，此气血不充，皮肤败坏也。有为水泡溶溶易破者，此火湿并行，气虚不能敛束也。有为血泡色紫易破者，此血热妄行，不能自附于气也。有疮头针孔浆水自出者，此卫气已败，其液外脱也。此数证者，于五六日间侯之，但见一证，即不可治。　　凡痘疮起发之时，但见干燥，其根焦黑者，即内服夺命丹，外用四圣散涂之。　　如原有疮疥，或灌疮未愈，或疮将靥较瘢嫩者，至痘出之时，其处痘本攒聚，形色黑渍，急以针刺破之，吮去毒血，外以四圣散涂之，内服加味四圣散调无价散并夺命丹主之。　　如疮焦黑，浑身皆是者，看大便何如：若大便秘者，内服承气汤，调无价散，外用水杨汤浴法。大便利者，内服十全大补汤，陈氏木香散，调无价散合夺命丹，外用水杨汤浴法。<br />

                    <br>
                        　　　　　痘癞<br />
<br />
　　痘癞者，热毒拂郁，气血虚弱，肌肉败坏。经云：热胜则肉腐者是也。《正理论》曰：脉浮而大，浮为风虚，大为气强，风气相搏，必成瘾疹，身体为痒。痒者名为泄风，久久为大癞。凡气血充实者，外无虚风，内无强邪，必无是病。惟气血素虚者，不能荣卫于身，易感天地肃杀之气，皮肉之内，虚风居之，兼以痘疹疫疠，恶气击搏燔灼，流散四布，随空而出。所以疮本稠密，身无完肤，搔痒难任，肌肉溃烂，而痘癞成矣。急用大补气血清热解毒之法，庶可求全，若待败面堕鼻，唇崩目盲，肢体残伤，不致陨命，亦为废人矣。　　凡疮破成癞者，用十全大补汤、苦参丸合而服之，外用灭瘢救苦散涂之。<br />
　　　　　痒塌<br />
<br />
　　诀云：虚则痒，实则痛。此大概言之。痘疮之痒，其候不同。有方出而身痒者，初见红点，遍身作痒，此邪气欲出，皮肤闭密，其火游移往来，故痒也，与伤寒太阳经病身痒者同论，可发之，使皮肤纵缓，腠理开通，邪气得泄，疮出而痒去，所谓火郁则发之者是已。有将收较而痒者，其脓已成，其疮将回，邪气散而正气复，荣卫和畅，故痒也，与痈疖将痊而痒者同论，不须服药，但谨护之，勿令挦掐，以致肿灌，所谓美疢者是已。有起壮泡浆而痒者，当血已化水，水未成脓之时，其毒未化，浑身搔痒，爬搔不宁，此恶候也，与伤寒阳明经病皮中如虫行者同论，所谓虚风外搏，邪气内强，痒而不止为泄风者是已。此视疮之干湿，以风药佐之，必令痒去方为佳兆。若痒甚不休，疮坏皮脱，其毒复陷，谓之痒塌，必不能治矣。大抵出形而皮肉红艳，起发而皮嫩多水者，其后常致痒塌也。　　如初出身痒者，可发之，桂枝葛根汤加制麻黄、牛蒡子主之。　　如起发养浆而痒者，通用十全大补汤加防风、牛蒡子主之。　　如疮干而痒者，宜养血润燥，以四物汤合消风化毒汤、夺命丹主之，外用茵陈熏法。　　如疮湿而痒者，宜养血去湿，以四君子汤合消风化毒汤、夺命丹主之，外用茵陈熏法。　　如疮将收而作痒，误犯破损，不肯干较者，用白龙散贴敷。　　如疮痒溃烂粘衣被席难任者，以十全大补汤加防风合夺命丹主之，外用败草散。<br />
　　　　　陷伏<br />
<br />
　　伏者，毒蓄于里而不出也；陷者，毒出而复陷入也。此皆恶候。伏惟一证，陷有数种。伏候于见形之时，其人疮出，热不少减，烦渴闷燥，此皆伏毒未得尽出也。陷则见形之后，其血渐干而变黑者，谓之黑陷；浆水未成，破损痒塌者，谓之倒陷；脓成复化为水，不肯结痂者，谓之倒靥，亦陷类也；其疮黑色，皆谓之黑陷。凡斑疹黑色，皆不治之，以肾为水，其黑色乃肾之真脏色见也。粗工不知变黑归肾之理，妄谓肾不可实，欲泻肾而使之虚，不知人之一身，大言阴与阳，小言心与肾，即方家所谓真水真火也。疮疹之火发于中，赖此一点真水以制其亢，苟欲泻之，则火无所制，本先拨矣，岂治之要哉？然谓归肾者，以肾主骨髓，又主闭藏也。盖疮疹秽毒，由骨髓而达于筋肉皮毛之间，乃自内而外，其毒得泄，今既陷伏则自外而复入于骨髓，谓之归肾也。又初出形之时，春气发生之令也，出形而黑，是春行冬令矣。起壮之时，夏气长养之令也；起发而黑，是夏行冬令矣。养浆之时，秋气成实之令也；脓干而黑，是秋行冬令矣，故皆谓之逆。结痂之时，冬气闭藏之令也，此肾之正候；若不着痂，脓水浸润，此冬行春夏之令，亦谓之逆。惟知造化之机，可以语归肾之说。其色黑者，火化也。观物之干者其色黑，出于火者色亦黑，岂可谓之水乎？经曰：火发而熏昧，知此可以语黑陷矣。　　凡疮伏而不出者，双解散主之。<br />
　　如倒陷者，看其六腑何如，大小便秘，四顺清凉饮合夺命丹主之。　　泄利气弱者，十全大补汤合夺命丹主之，外以胡荽酒、水杨汤并用之。　　如将起发，疮亦有水，但色黑黯者，以十全大补汤调无价散主之；或以快斑汤、夺命丹合而用之。　　如倒靥者，亦视其大便何如，大便秘，宜利之，三黄丸、四顺清凉饮。泄利者宜补之，轻则十全大补汤，甚则陈氏木香散，并外用败草散主之。<br />
　　　　　壅肿<br />
<br />
　　经曰：热胜则肿。大抵毒之盛者必肿，毒微者不肿。凡疮出尽，应期起发，头面以渐浮肿者，此毒火发越，聚于三阳之分，欲作脓血，故宜皮肉焮肿也。设当起发之时，头面不肿者，必疮本磊落，毒气轻浅，虽尔作脓，根不占处，所以不肿，不须治之。如疮本模糊，起发不肿者，此毒伏于内，不即发泄，不可以毒轻论也。如起发肿大，皮肉如常，疮尖而圆，粒粒分明者，此佳兆也。若皮色鲜红，疮本成串，粘聚平塌者；若疮色灰白，成饼如锡面者；若疮焦紫无水者，皆凶兆也。有先起发头面预肿者，此兼疫毒之气，名大头瘟者是也。腮颔预肿者，此名虾(虫麻)瘟也，须兼疫气而治，多凶少吉。大凡疮肿者，直至干浆结痂之时，毒化而肿消矣。故应肿不肿，应消不消者，谨堤防之。　　凡疮肿胀面浮目闭者，急与解毒，护目救咽喉相兼治之，内用消毒化斑汤，外用神应膏护目。　　凡疮肿胀，切防搔痒。正面之中，不可少有破损者，苟生痒破，沙崩之势，渐不可为，邪气内伤，真气外泄，肿消而死矣。但得破者复灌，消者复肿，饮食如常，大小便自调者，变凶为吉，用十全大补汤、苦参丸合而治之。　　如疮色灰白，面肿如锡饼者，但看其人脏腑何如：若能食，大便调，小便长，无他苦者多吉；若不能食，吐利并作，或生搔痒者多凶。　　如头面预肿，或腮颊预肿者，此时行疫毒也，并用羌活救苦汤主之。<br />
　　　　　溃烂<br />
<br />
　　痘疮所贵者，坚实不破，圆净成痂也。其有溃烂者，火胜也。经曰：热胜则肉腐。火之为用，猛虐峻暴，近之则燥痒不宁，迫之则焦痛难忍，灼之则糜烂成疮，故败物者，莫如火也。火生于空，非虚不燃，乘之以风，其焰益烈。痘疮溃烂，由肌肉素虚，邪风侵袭，风者善行数变，行诸脉俞，散于荣卫之间，一旦毒发于里，风应于表，风火相扇，肌肉坟填，皮肤决裂而疮坏矣。如脓成而溃，则毒已化，但粘衣渍席不能干较，古方以败草散主之，诚良法也。脓浆未成，其毒未化，痒破溃烂者，则卫气暴泄，津液不荣，譬诸草木，剥削其皮，枯萎而死矣。经云：根于中者命曰神机，神去则机息；根于外者命曰气立气，止则化绝。此之谓也。<br />
　　　　　厥逆<br />
<br />
　　逆者，四肢逆而不温也。厥者，冷也，又甚于逆。四肢者，诸阳之本，常宜和暖。如指头微寒者，阳气衰也。阳气起于十指之端。足心冷者，阴气盛也。　　阴脉集于足下，而趋于足心。<br />
　　如疮本焦黑，烦渴烦闷，喘促而厥逆者，此阳毒内陷，热气逆伏，手足为之冷，所谓热深厥亦深，火极似水者。如疮本灰白，泄利而厥逆者，此元气虚惫，阴阳不相顺接，而手足为之冷也。疮疹之候，头常欲凉，足常欲温，故头温足冷者不治。厥逆乃疮家恶证也。　　如因热深而厥者，大便不通，三乙承气汤主之。疮黑者，百祥丸、牛李膏主之。　　如因泄利气虚而厥者，陈氏木香散、异功散主之。　　但十指头微寒者，四君子汤、理中汤并加桂主之。　　如疮始出，手足便冷者，其人先有吐利，四肢者皆禀气于胃脾，胃气虚弱，不得至经，理中汤加桂主之。<br />
　　　　　寒战咬牙<br />
<br />
　　战者，森然若寒，振振然动摇也。咬牙者，上下片牙相磨而鸣也。经曰：诸风振掉，皆属肝木。寒战而振振摇动，风之象也；火气冲物亦然。钱氏曰：肝主风，虚则咬牙多欠。又曰：上窜咬牙，心热也。然则寒战咬牙，心肝二脏主之。或以寒战为气虚，咬牙为血虚；或以咬牙为齿槁，谓津液不足者，皆不知此意。痘疮所恶者，寒战咬牙，或单见一证，或二证并见，若疮已坏，加之喘促闷乱者，死无日矣。　　如疮初出寒战者，此邪气将出，外与正争，故振振摇动，火之象也，疮出乃定，柴胡桂枝汤主之。　　如疮本稠密，焮发肿痛，经脉动摇，时时振动者，不可谓之寒战，待脓成痛去而解。　　有筋惕肉瞤者，经络之血，为疮所耗，不能荣养肌肉，主持筋脉，故惕惕然而手足自跳，瞤瞤然而肤肉自动也，不可谓之寒战，但养其气血，十全大补汤主之。咬牙呵欠者，肝热也，肝属木，临官于寅，寅为相火，火盗木之气，故肝热证形焉。阳引而上，阴引而下，则开而欠也。阳上极而下，阴下极而上，则合而啮也。十全大补汤主之。　　上窜咬牙者，心热也。诸疮皆属心火，上窜者，火炎上之象也。咬牙者，火气动摇之象也。导赤散加酒炒黄连、牛蒡子主之。　　如疮本溃烂，寒战咬牙者，此手少阴心火也。经曰：热胜则肉腐。寒战咬牙，火气动摇之象也。　　如寒战咬牙并作者，则少阴专主之，观其疮本：如疮本焦黑，寒战咬牙者，此足少阴肾水也。肾色黑，为主蛰封藏之本。干黑者，真脏色见也。肾气寒，在变动为栗。寒战者，肾本病也。肾主骨，牙为骨之余，寒战则鼓颔而两矛相轧。咬牙者，肾寒所发也。此二证者，在心热则清之，在肾寒则温之。其病已坏，治之何益？<br />
　　　　　暴哑失声<br />
<br />
　　痘疮最要语声清朗，若有猝失音者，凶兆也。先哲有言曰：疮已出而声不变者，形病也；疮未出而声变者，气病也；疮出而声不出者，形气俱病也。其候有三要须识得。　　有心火刑肺而失音者。肺属金主声，中有二十四空。凡发诸语言者，皆其空中之气鼓动也。五行金空则鸣，实则哑。疮疹之火起于心，上熏于肺，肺气胀郁，故窍塞而无声也。以导赤散合甘桔汤加炒牛蒡子主之，或加天花粉、苏叶主之。　　有心虚而语声低小不出者。叔和心脏歌云：声言爽气清，盖心主血，痘疮稠密，其疮都要贯串得到，血为亏损故也。血去舍空，故声不扬，以导赤散加人参、麦门冬、石菖蒲主之。　　有毒归肾而失声者。经曰：足之少阴，上系于舌，络于横骨，终于会厌。会厌者，音声之户也。舌者，音声之机也。横骨者，神气所使，主发舌者也。疮黑陷伏则毒入肾，邪气上客于厌则厌不能发，发不能出，开合不利，故猝哑也。　　有喉舌溃烂而失声者。咽喉者，所以司呼吸，纳饮食，发音声，犹管钥也。毒火上熏，咽喉先受，贲门会厌舌腭之位，皆疮所聚，初出之时，失于调治，以致咽喉肿塞，管钥窄狭，舌本强硬，呼吸不能，饮食不入，音声不由矣。此上二证，治之则难。<br />
　　　　　呛水吐食<br />
<br />
　　《难经》云：会厌为喉门，胃为贲门。病痘之人，毒火上熏于肺，灼于胃，肺与胃之上口皆有疮而伤矣。水入则呛者，贲门伤则水不得入；溢入会厌，会厌掩而不纳，故气逆喷出而呛也。食入则吐者，贲门伤则门户隘塞，食物不能直奔于胃，缓则汨汨而下，急则阻而吐出矣。此其恶候，鲜有生者。其或舌上有疮，烂破如蜂窠之状，舌痛强硬，不能为用，延纳水谷，亦使水入则呛，食入则吐，待舌疮平则安矣。<br />
　　　　　验头面<br />
<br />
　　论曰：轻者头面稀，少用胡荽酒洗，不欲喷头面。以诸阳之会在于头，心之华在于面，痘为阳毒而心主之，故痘疮头面稠密者重，头面预肿者凶，头面疮破烂腥臭者凶。故占疮之轻重吉凶，莫如头面也。　　人之一身，内则心为君主，外则头为元首。病有真心痛，真头痛，以见不可轻犯也。经曰：头者精明之府，头倾视深，精神弃矣。故占人之生死者，亦莫如头。凡疮初出，从他处先见，渐登于头，起发收靥皆然，他处皆有疮而头独稀，此佳兆也。若于头额之间，先出先戴浆，先干收，先破损，其疮稠密无缝，肉下浮肿，皮上溅起粗肤者，皆凶。惟疮遍身俱收，而头上不收，或熟自破，或脓出结聚堆积者，不须怪。盖天地之化，孤阳不生，孤阴不长，阳变阴合，彼此相成，头者诸阳之会，无阴相济，所以难收也。又病闭目摇头者死，此阳脉不治，谓之心绝也。　　经曰：十二经脉，三百六十五络，其气血皆上走于面而走空窍。又肝开窍于目，肺开窍于鼻，脾开窍于口，心肾开窍于耳。又修真家云：面有七窍，内应乎心。又相术但观人之面以知祸福，可见面不可败也。凡疮稠密，七窍闭塞败面者凶，以脏腑经络之气皆病也。又诸阳皆聚于面，痘为阳毒初出之时，必先于面。然面有部位，其候不同：额属心，离火之位，火性急烈，不可轻犯，凡疮出现，泡浆干收，先从额上起者凶。左颊属肝，震木之位，右颊属肺，兑金之位，二处不论先后，但疮欲磊落坚厚，若模糊成块，浮嫩易破，溃烂灌肿者凶。盖肝藏魂肺藏魄，肝肺俱败，魂魄以离，故凡病痘两腮冷或木硬者死。颏属肾，坎水之位，此处先出先壮先靥者吉。盖疮疹出于肾则吉，入于肾则凶也。鼻属脾，坤土之位，亦不论先后，但不欲模糊早干收也。若未成浆，鼻头先干黄者凶，此脾土将败，真脏色见也。　　人中为阴阳之分，故《南村辍耕录》以泰卦象之。人中而上，分为三部；人中而下，亦分为三部。发际之上，阳之上也；两眉之间，阳之中也；山根之下，阳之下也。自口至两乳间，阴之上也；自心蔽骨至阴毛际，阴之中也；自阴而下，阴之下也。凡疮之出现起发收靥，自人中而分，上下循序，阴阳和畅，虽多且密，亦可言吉。若或舛错，虽是稀少，亦可言凶，此有伏也。　　发热之时，面色明莹者吉。面赤若涂朱者重。此邪气拂郁于阳明及胃与大肠也。阳明之经，上循于面，故面赤也，宜以清凉解毒之药少通利之。面垢惨黯者凶。疮疹之火，发自少阳，面垢者，少阳候见也。　《针经》云：少阳病甚则面微尘。宜表里双解，盖少阳从中治也。<br />

                    <br>
                        　　　　　验耳目鼻<br />
<br />
　　经曰：肾通窍于耳。耳者，肾之外候也。肾之为脏水脏也，天一生水，受气之初，先生两肾而一阴藏焉，又有相火存乎命门之中。疮疹发热，耳独凉者，疮疹为火，肾不受邪，存水之主以制阳光也。如耳反热，则水不胜火，将有归肾之变。痘疹之候，先观耳后有红缕者，盖手少阳三焦之脉，从膻中上出缺盆，系耳后，直上出耳角，红者火色也，此疮疹之火，发自少阳，自见于其经也。凡疮自耳先出，未及成浆，耳轮先靥者，渐萌归肾之势矣。　　目者，心之使也，神所寓焉。发热之初，观其两目神倦不欲开者痘也，目中汪汪若水者疹也。诸疮皆发于心，故候见于目也。目赤者热甚也。心恶热，急解之。经曰：肝开窍于目。疮疹发热目连札者，肝有风也。风入于目，上下左右如风吹，不轻不重，儿不能任，故目连札也。目直视者，肝有热也。热入于目，牵其筋脉，两皆俱紧，不能转盼，故直视也。得心热则搐者，风火相搏也。痘疹发搐，此其常候。但泻心肝之火，搐止则吉，搐不止则凶。《针经》曰：五脏六腑之气，皆上注于目而为之精，精之窠为眼，骨之精为瞳子，筋之精为黑睛，血之精为络，气之精为白睛，肉之精为钩束裹撷。痘疮之毒，发于五脏六腑，毒之甚者，眼必受之，古人留护眼之法，其意深矣。凡疮出太甚，两眼常出泪者，肝热也。此时眼中无疮，但内服泻肝火之药。盖眼中之痘，常在收靥不齐之后有之，如疮入目成肤翳者，切不可用点药，损睛破瞳，成废人矣。痘疮收后，目不可开者，肝热则目濇不敢开，明暗皆然。心热见明则合，暗处则开，谓之羞明，此有余热在心肝也。如疮未成脓，肿去目闭者，疮已过期。收靥不齐，目闭不开者，疮坏欲变。目上窜者，心绝也。直视不转者，肾绝也。非泣而泪自出者，肝绝也。微瞑者，气脱也。血贯瞳子者，火胜水竭，皆死候也。　　经曰：肺通窍于鼻。疮疹发热之初喷嚏者，火邪上干于肺，外应于鼻，则痒而嚏。鼻干黑燥者，火刑于金，金体本燥，得火反甚，急宜清金泻火以解其毒。鼻衄者，血得热而妄行，故衄出于鼻，急与凉血泻火以解其毒。鼻流清涕者疹也，疹发于心，心肺相连，以火炼金，热极而反化为水也。疮出之后，鼻塞不通者，热也。火主(月真)胀，疮已成浆收靥之时，鼻塞不得息者，此鼻内有疮，脓涕粘结，可用金银小簪子以通之。如疮未成浆，鼻端先干者凶。经曰：藏真高于肺，以行荣卫阴阳也。邪火刑肺，肺败不能输精于皮毛，故皮毛焦枯，先见于鼻，荣卫不行，阴阳不续，以渐遍身，皆干枯而死矣。凡疮变坏，鼻中血出者，涕自流出者，鼻孔开张喘急者，肺绝之候，皆死证也。<br />
　　　　　验唇口牙齿<br />
<br />
　　脾之窍通于口，其华在唇四白。《脉诀》云：应唇通口气。痘疮初发热，口中气和，唇色红润者吉。如口燥唇裂，其毒必甚，急解之。疮出稠密，唇口疮子相粘，诸疮未发，此疮先已戴浆，诸疮未收，此疮先已焦黑者凶。面疮肿灌唇上疮裂成块干溅者重。如疮出太密，口中臭气者，脏腑败坏，故臭出于口也。疮欲变坏，唇上缩者，脾绝也。唇下自呷者，鱼口也。口中涎如胶粘者，脾津竭也。皆不可治。疹家唇口生疮声哑者，狐惑证也，不急治之，杀人。　　上片牙?于坤土，乃足阳明胃脉之贯络也；下片牙?于干金，乃手阳明大肠脉之贯络也。疮疹发热之初，口开前板齿燥者，里热也，宜以清凉之剂微解之。咬牙者，牙乃骨之余，肾主骨，寒颤咬牙，毒归于肾，必死。如发热咬牙者，有欠则为肝热，有上窜则为心热，此欲作搐也。疮已收靥，牙龈溃烂者，此内疮未得平复也，勿作走马疮疳治之。疹后牙龈溃烂，血出肉黑气臭者，此乃是走马疳也。<br />
　　　　　验喉舌<br />
<br />
　　咽者胃之系，主内而不出，所以司饮食也；喉者肺之系，主出而不内，所以司呼吸也。人之咽喉，乃紧要橐钥门户也。经曰：一阴一阳结谓之喉痹。一阴者，手少阴君火心主之脉气也；一阳者，手少阳相火三焦之脉气也，二脉并络于喉。疮疹之毒，君相二火主之，其火上蒸，咽喉最为先受，故发热与出形之初，必问其咽喉痛与不痛，先与发散解利之，令毒得出，不留连于咽喉间也。若不知此义，以解利于先，则咽喉肿塞，饮食不入，呼吸不能，死在旦夕矣。如疮出太甚，审察咽喉：若内无疮，又不痛者，此毒已尽出，不须虑之；如内多疮，又加痛苦者，切防收靥之时，呛水吐食失声之变；如病益甚，喉中气响，汨汨如水声者死。　　舌者，心之候。《脉诀》曰：外应舌将荣。又脾之脉络于舌。舌之在人，延纳饮食，主持声音，其用亦大矣。疮疹发热，其舌红润者吉。舌燥如芒刺者，里热甚也，急解之。《针经》曰：热病口干舌黑者死。吐舌者，脾有热也。脾脏微热则舌络微紧，时时舒舌，勿用冷药及下之。或饮水者，医疑为热而下之误也。饮水者，脾胃虚津液少故耳。疮出之后，舌上稠密，出如堆栗，破如蜂窠者危。更加饮水则呛，食物则哕，声哑不出者，必死之证。疮出太甚，弄舌者凶。<br />
　　　　　验颈项<br />
<br />
　　经曰：东风生于春，病在肝，俞在颈项。颈项者，生气之本也。又曰：天气通于肺，地气通于嗌。天食人以五气，喉者气之所由也，故喉主天气。地食人以五味，咽者味之所由也，故咽主地气。颈项者，咽喉之管束也。又三阳之脉自颈而上，三阴之脉自颈而还，颈项者阴阳之道路也。痘疹之候，颈项欲疏，若缠项而出，稠密太甚者，谓之锁项。废其管束，阻其道路，上不得降，下不得升，内者不出，外者不入。经曰：出入废则神机化灭，升降息则气立孤危。此死之征也。凡病深项软者死，骨败也，不治。<br />
　　　　　验胸腹<br />
<br />
　　经曰：凡刺胸腹者，必避五脏。胸腹者，脏腑之郭也。又曰：膈肓之上，中有父母。盖言心肺也。故痘疮轻者胸前无，胸腹出太甚者必重也。其中于脏，各有期日。凡病深喘急，胸骨扇动者，肺焦胀也，左乳下动脉突出者，宗脉绝也，皆不可治。疮疹腹痛者，毒未尽也，更宜详审。<br />
　　　　　验手足<br />
<br />
　　四肢者，诸阳之本。疮出欲疏，其发欲透，其靥欲齐。如应出不出，应发不发，应收不收，此脾胃气虚，不能旁达四肢也。发热手寻衣领，乱捻物者，肝热也。手掐眉目鼻口者，肺热也。手足搐搦者，心肝风火相搏也。各随其脏而泻之。足凉者，此常候也。疮疹肾不受邪，肾主足，故足宜凉。手足冷者，脾脏怯也。四肢皆禀气于胃，而不得至经，必因于脾，乃得禀也。脾怯不能为胃行其津液，故冷耳，宜温之。疮已出现，手足多水泡者，此肝胜脾衰，为鬼贼，宜急治之，不久便生痒塌也。如遍身皆发，手足不透，是空壳者，此脾胃虚弱，津液耗竭，荣卫凝冱，故其毒亦郁而不发也。不能食者死，能食必发痈疽。疮势太甚手足冷者，不治。疮未成浆，手足皮脱者，必死。疮已正靥，惟足不收者，足为纯阴，无阳相济，所以收迟。《玉函经》：孤阳寡阴即不中，譬诸鳏夫及寡妇。如疮始成浆，他处未收，手足心先靥者，其后必生怪疾也。疮靥之后，手足关节肿痛者，必发痈也。疮痒手足搔乱者凶。<br />
　　　　　验寝卧<br />
<br />
　　夫卫气者，昼则行阳，夜则行阴，行阳则寤，行阴则寐，人之常也。疮疹发热，便昏睡者，心主热，脾主困，心受气于脾，故发热昏睡，此常候也。起卧不时者，内有热也，必多陷伏之变。合面卧者，里热也。大抵疮疹始终安寝者吉。盖气血强盛，荣卫流行，邪气出于表而不在里则神安，神安则志定，是以得安寝也。若气血衰弱，荣卫滞濇，邪在于里而热，心恶热则神不安，神不安则志不宁，是以烦躁闷乱谵妄而不得眠也。亦有毒伏于中，神丧气脱，僵卧如尸，呼之不应，饮食不知者，不可以嗜卧论，乃死证也。<br />
　　　　　验饮食<br />
<br />
　　经曰：人以水谷为本，故人绝水谷则死。仲景曰：水入于经，其血乃成，谷入于胃，脉道乃行。可见水谷之悍气为卫，精气为荣，水去则荣败，谷消则卫亡矣。凡痘疮能食者虽重亦吉，不能食者虽轻亦危也。然有不能食而生，能食而死者，何也？盖不能饮食者，脏腑内实，大便不行，有平日之谷气以为之主，疮成之后，自消谷气而思食矣。其能饮食者，邪气杀谷，即叔和所谓口干饶饮水，多食亦饥虚者是也，将不久而变生焉。惟疹家多不能食，以口中不和，不思食也。<br />
　　　　　治疮要略<br />
<br />
　　夫治痘者，必先视其人之勇怯，次审其邪之盛衰，又参以时之寒燠，逐日浅深，临时消息而施方治，自无不效。世俗治痘者，偏执首尾不可汗下之说，喜补而畏攻，取温而舍凉，不知形之盛衰，邪之表里，时之寒燠，而妄施治，习以成俗，莫之救正也久矣。经曰：诸痛痒疮，皆属心火。又曰：少阳所至为疡疹。则痘为火毒昭昭矣。苟皮肤闭密，应出不出，非用汗剂以微发之，则疮子何以得出耶？火郁则发之，是汗剂亦可用也。毒伏于里，焚灼肠胃，六脏闭结，大小便不通，非用泄剂以微利之，则毒气何以得解耶？是下剂亦可用也。<br />
　　　　　攻补利害<br />
<br />
　　经曰：毒药攻邪。谓之攻者，发汗吐下三法也。又曰：虚则补之，实则泻之。谓之虚者，正气虚也。谓之实者，邪气实也。泻即攻之谓也。痘疮轻疏，更无他苦，不须服药，攻补皆勿用也。设若邪气方盛，正气未衰，不知攻邪为急而反补之，贻祸非浅。试以攻补利害言之：如发热之时，烦渴惊妄，目赤唇焦，大便秘，小便不利，不以轻剂发其表，凉剂攻其里，而反用参朮之类以补之，则增闷乱昏愦，毒伏于内而不出矣。如疮出太甚，焮肿红艳，烦渴不止，大小便秘结，不以凉剂解其表，寒剂攻其里而反补之，则增溃烂痈肿目病之变。凡若此者，医害之耳。世俗补者，喜用四君子汤，不知白朮燥津液，茯苓渗津液，疮子干燥者，宁不为害耶？惟内虚吐泻，疮色灰白者，则补为利而攻则有害。内实能食，疮色紫赤者，则攻为利而补之害不小矣。治痘疹之法，必欲发表攻里，使之尽出，然后补而调之。如元气素弱者，当未出之先，补之可也。<br />
　　　　　杂证宜攻<br />
<br />
　　或谓病痘之人，脏腑动摇，血气亏损，如有杂证，戒其峻治。殊不知痘之为病，贵于荣卫流通，血气充养也。调护保爱，常恐有杂证以介乎其间，人之血气，只有些许，苟添一证则亏一分，亏一分则于痘上增一分病矣。谓之杂证者，不过内外伤而已。故天地之气感则害人皮毛，谓之外伤，外伤则表病，表病则或出不快，或发不透，或靥不齐，是因外伤而贻患于疮也，须从外伤之证攻之，但发散中兼救表解毒之药。水谷之气感则伤人肠胃，谓之内伤，内伤则里病，里病则或吐或利，或腹痛或喘满，以致为伏为陷，是因内伤而贻患于疮也，须从内伤之证攻之，但消导中兼补中托里之法。亦有不因内外伤而生异证者，此则毒之所为，专从痘证论之，亦须急治，勿使毒气滋蔓，以成大戾也。<br />
　　　　　坏证不治<br />
<br />
　　治痘之法，常须识证。苟有杂病，迎而夺之，勿使滋蔓，致成坏病也。病至于坏，治之无及。如发热吐利并作者，此毒火内攻，令其上下得出也，勿骤止之。疮出而吐利不止，宜急止之，恐其内虚毒伏而不出也。自此以后，吐利不止者，坏病也。发热惊妄者，内热也，急止之；疮出之后，反加谵妄者，坏病也。发热腹痛者，毒也，急攻之；攻之不止，其疮乍见乍隐者，坏病也。疮出模糊者，急攻之，颗粒不成，但加虚肿者，坏病也。疮出皮红者，急解之；红艳不退，疮皮嫩薄者，坏病也。疮出焦黑者，毒深也，急攻之；红润不回，反见干没者，坏病也。疮出带水者，肝病也，急解之；若生搔痒者，坏病也。疮痒破损，急治之；破者不灌，空中无痘，坏病也。疮败成痈，急救之；痂皮不结，深溃出血者，坏病也。头面预肿，疫毒也，急解之；其肿忽消者，坏病也。又如喘急而闷乱不宁者，肺绝也；直视摇头，心绝也；泄利水谷不化，脾绝也；手足搐搦，肝绝也；溲便遗矢，肾绝也。寒颤咬牙，手足厥冷，咽哑失声，皆坏病也。<br />
　　　　　饮食所禁<br />
<br />
　　经曰：饮食自倍，肠胃乃伤。言平人也。病痘之人，肠胃先困，饮食可不谨欤？故五味之人，各有所宜，各有所禁。如芳草之气、美酒气盛面慓悍，肥者令人内热，甘者令人中满，鱼者使人热中，食毒负毒者其毒必发，乘气伏气者其气必灵。以至偏热偏寒，动风动火，一切辛酸炙煿油腻之物，不知禁口，若贪食之，则肠胃仅存冲和之气，不但为之伤，而乖戾之渣滓，又能助毒为虐矣。所可食者，糜粥淡菜，间以豮猪精肉饲之，使肠胃常实，血气常充，以助痘之成就，仍无太饱、无太饥，热无灼灼，寒无沧沧，以致伤脾胃也。吾见痘中喜饮酒者多目疾，喜饮甘者多齿疾，喜酸咸者多喘咳之疾，贻祸终身。诗曰：爽口物多终致疾。邵子岂欺我哉？<br />
　　　　　起发不透<br />
<br />
　　痘疮所喜者，起发成浆，斯无留毒也。疮出疏者亦易起发，疮若稠密则难起发矣。然应起发而不起发者，气虚也。应作脓而不作脓者，血虚也。曾未起发作脓，一向空虚者，谓之伏。将欲起发作脓而忽平塌者，谓之陷。遍身起发手足独迟者，脾胃不足也。起发将半，不能充顶者，元气素弱也。此皆留毒于内，日后必有余毒也。惟背疮平塌，不须责之。<br />

                    <br>
                        　　　　　收靥不齐<br />
<br />
　　痘疮脓成之后，应结痂而不结痂者，气虚也。盖气主外，虚则不能约束皮毛，收敛津液也。或因内实便秘，不能成痂者；或因内虚便泄，不能成痂者；或因饮水太过，湿伤脾胃不能成痂者；或因盖覆不谨，冲冒寒热，不能成痂者，或因寻掐反复，溃烂不能成痂者，其候各不同也。惟头足收靥独后，此常证也。盖天地之化，生于阳者成于阴，生于阴者成于阳。头为诸阳之会，自额已上，阳之阳也。阴气不达于诸阴，皆集于足，自膝而下，阴之阴也。阳气不盛，所以收迟。如遍身收靥不齐，不能成痂者，此倒靥也，日后必有余毒。手足不能成痂，彼此串连成泡，此脓已化，毒已解，外泡未破，内肤已生，用针破之无妨也。间有不能收较，反增溃烂，脓水不干者，此疳蚀疮也。久而不愈，必成陷瘘，烂见筋骨而死。如正面灌烂，脓血痂皮，结成一片，焦裂溅起者，能食则吉，不能食则凶。<br />
　　　　　差后余证<br />
<br />
　　痘疮已靥，其痂不脱，此脾胃弱也。其人少食，血气不充，不能填满肌肉，滋益皮毛，令痂不得脱也。如痂已落，发热作渴者，阴阳俱虚也。盖阳虚则外热，阴虚则内热。由疮出太甚，气耗血亏，津液枯涸，故热而渴也。微热不可妄治，甚者以补药求痊，亦不可多用凉药也。痘疮差后，脏腑未实，血气未平，疮瘢未老，肌肉尚嫩，腠理尚疏，风寒易感，若出风太早，或因澡洗，则风寒乘虚而入，为寒热，为喘嗽，为肿，于补药中微发之可也。如内伤饮食，肠胃新虚，不胜水谷，谷气留薄，则成内伤，或饱闷，或烦躁，或吐或利，或腹中痛，于补药中消导之可也。戒勿因循酿成坏病，此大虚之后不任病者也。<br />
　　　　　痘后余毒<br />
<br />
　　凡疮不分疏密，但要其出必尽而无留伏，其发以渐而透，其收以期而净。若出不能尽，发不能透，收不能齐，未免有余毒也。出之尽者，作三四次出，大小不一，等至成浆收靥之时，于疮空中犹出未已。若只始出一层，后无补空之痘，此有伏也。发之透者，谨于手足候之，充拓饱满，可以谓之透。盖手足位远，若只平塌不能成脓，此毒虽出，不能旁达四肢，必复陷而入也。收之齐者，自面而下，痂皮洁净，中无溃烂，可以谓之收齐。若收太急，或不成痂，此必有陷伏之证者，火逼之也。凡若此者皆有余毒，须看部位，分经络，别脏腑，补之利之解之，以平为期。治之不已，此坏病也，不须再攻。　　如毒留于肝则为目病，或目肿痛，或麸翳内障，或羞明瘾濇难开。　　如毒留于心，则为惊搐癫癎，为斑瘤，为诸血证。　　如毒留于脾，则为痈肿，出于手足骨节之间。　　如毒留于肺，则为喘为咳。<br />
　　如毒留于肾，则为败疮而死。<br />
　　如毒留于肠胃，则为利脓血。<br />
<br />
古今图书集成医部全录卷四百六十八<br />
<br />
痘疹门<br />
<br />
　　　　家传痘疹心法【明?万全】<br />
<br />
　　　　　治痘歌括引<br />
<br />
　　治痘节要，诸家论之已详。大抵临病应变，因时制宜，其用归于使人正气不损，邪气得释而已。后世不知古人制方，一以中和为贵，曲学偏见，滞于一隅，喜行温补者，既昧乎解毒之巧，专用凉泻者，又失其中和之旨，妄投汤饵，侥幸成功，设遇脉证乖常，时势差异，惟束手待毙而已。况虚虚实实，令人夭折者，又纷然乎其间哉？予因此惧，乃搜辑往哲诊治之法，及先君经验之方，汇成歌括，序次成书，庶临病之工，阅而取之，参详审谛，斟酌施治，以收十全之功，幸无得鱼而忘筌也。<br />
　　　　　治痘总歌括<br />
<br />
　　痘疹原因胎毒成，发生须是待天行。如逢疫疠将行候，须解汤丸最可凭。　　痘疹之病，皆由父母胎毒，蓄于命门之中。命门者，右肾相火也，为人身生化之本，故毒藏焉。如遇冬令温和，阳气暴泄，人则感之，触动相火，至春夏生长之时，其毒乃发，传染相似，是谓天行疫疠也。未出痘疹者，但觉冬温或天时不正，乡邑痘疮盛发，即当预防，宜服解毒之药，如辰砂散、消毒保婴丹、代天宣化丸，皆可用也。频频与之，使疮疹之毒轻减，自然易出易收，无陷伏郁遏留连之患。其辰砂散、消毒保婴丹、代天宣化丸，以解时行疫疠之毒则可，或因父母精血不足者，或其人素有他疾者，或发热之时，别脏形证发见者，并宜兼而治之，不可徒使解毒而竟忘其本也。如脾胃素弱者，宜以养脾为重，解毒次之，养脾丸服三之二，解毒三之一。如因父母奉养过厚，精血蓄毒，素多胎病者，宜二毒并解，以溯源解毒汤、代天宣化丸相间服之。　　未病先知是上工，能言轻重吉和凶。不离气色分清浊，脏腑精微阿堵中。　　经云：上工治未病者，或望而知之，或闻而知之，或问而知之，或切脉而知之，是谓神圣功巧。疮疹之毒，发于五脏而心主之，故曰诸痛痒疮皆属于心。心之华在面，吉凶轻重，可望见其气色之清浊而知之。如青气见者，此肝之色，肝木生心火，为实邪，宜先泻肝，羌活汤主之。如赤气见者，此心本经之色为正邪，宜泻心导赤散主之。如黄红气见，口唇燥者，此脾之形色，心火生脾土，为虚邪，宜先泻脾，泻黄散主之；弄舌者亦脾热，以导赤散、泻黄散合治之。如白色见带燥，鼻中干或清涕出者，此肺之色，心火克肺金，宜泻肺中之火邪，泻白散加黄芩、山栀仁、天花粉、桔梗主之。如黑气色见者，此肾之真脏色见，水克火为贼邪，不治。　　预知疮疹吉凶机，气色都于面部推。年上山根尤紧要，红光可喜黯青疑。　　五脏皆属于面，左颊为肝，右颊为肺，额上为心，颏下为肾，鼻为脾。又目为肝之窍，鼻为肺之窍，口为脾之窍，耳为肾之窍，舌为心之苗。若未出疮疹之先，面部诸位明润者吉，暗燥者凶。又相书分山根为命宫，年上管疾厄。若二宫黄红光晶者吉，青黑昏暗者凶，故二处尤紧要也。凡天行痘疹之时，传染流布，男女大小，有未出痘疹者，视其形色情性，可以预言轻重吉凶也。此吾家传秘诀，贤于命卜远矣。盖五脏精华皆见于面，而脏独气盛者，色亦应之。故肝气盛者色青，心气盛者色赤，脾气盛者色黄，肺气盛者色白，肾气盛者色黑，但欲明润，不欲枯槁，吉凶之兆，于此决矣。一观其色：红白明润，与平日同，无改变者吉。如红赤而太娇，晃白而无彩，顿然改变，异于平时者凶。又如额有青纹，目有赤脉，口有黑气，耳有尘痕者，大凶之兆也。二观其形：精神爽畅，动止便利，言语清亮者，无病也，吉。如精神衰弱，动止迟留，言语低微，异如平时者，凶。又原具寿相者，吉。如有夭相，头破颅解，项小不能任元，脚细不能任身，目无精彩，或精露神，啼声断续，笑语无情，聪慧太早，肉浮骨软者，凶之兆也。三观其情性：未发热时，忽生喜心，若与父母爱恋不忍舍者，及闻见怪异言语妄诞者，凶之兆也。　　发散为阳收敛阴，始终一气自流形。试观春夏多蕃秀，才到秋冬少发荣。　　尝论痘疹之证，乃人身中一阳之气，始于发生，终于收敛，流行递变，以致于尽。辟诸草木，春生夏长，秋实冬藏，皆此一阳之气，自为始终者也。故治痘者，先要识得此气，其来不可御，其序不可紊，尽其裁成辅相之道，以左右民，然后谓之良医也。所谓道者，明于阴阳，和于术数也。盖天食人以五气，寒热温凉平也。地食人以五味，辛甘酸苦咸也。天有阴阳，故温热为阳而寒凉为阴。地有阴阳，故辛甘为阳而酸苦咸为阴。一物之中，亦有阴阳，故气薄者阳中之阳，厚者阳中之阴，味薄者阴中之阳，厚者阴中之阴。清阳升浮，发腠理而实四肢；浊阴降沉，走五脏而归六腑。所谓明于阴阳者此也。至于立方之旨，如辛甘发散为阳，则用辛凉甘寒之剂，味虽阳而气则阴也。酸苦泻泄为阴，则用酸热苦温之剂，味虽阴而气则阳也。气味相和，阴阳相济，必使阳毒之气，顺其流行之势，而不失其递变之序，始于春夏，终于秋冬。所谓和于术数者此也。今之医痘者，辛甘温热之群聚，偏于阳而不知济之以阴；酸苦温凉之合同，偏于阴而不知济之以阳。使痘毒之气，有春无秋，有冬无夏，是皆昧于阴阳之理，不知术数之奥，以夭人命，医云乎哉！　　首尾汗下为不宜，寻常执着岂通医。若分虚实能权变，可夺乾坤造化机。　　首尾不可汗下，古人必有所为而发。今徒拘执不可汗下之言，设遇外感寒邪，腠理闭密者，其出不快，其发不透，不与辛甘发散之剂，宁无壅遏之患乎？又如大小便秘结者，不与苦寒泄利之剂，宁无胀满烦躁乎？但察其虚实，与时权变，可汗即汗，可下即下，中病则已，勿过其制，然后谓之通医。　　痘疮无病勿服药，实实虚虚不可错。几多狂瞽昧经文，壁上安鼠翻成恶。　　痘疮一科，自始至终，如无病者，不可服药。古人云：无病服药，如壁中安鼠，诚确论也。盖治病之工，只有补泻一法。果虚则补之可也，若元气素厚，谷气数强者而复补之，则有实实之变；果实而泻之可也，若元气素薄，谷气素弱者而复泻之，则有虚虚之变。如此之类，岂不为壁中安鼠者乎？今之业医者，但思医不用药，何以为功而取利也？不论虚实，妄投药饵，幸而中病则大言以彰其功，一有误焉则掩饰其过而推托于命矣。　　痘疹伤寒疑似间，古人分证可相参。莫将汗剂先轻试，发散惟令表里安。　　疮疹发热，与伤寒相似，但伤寒只见一经形证，若痘疮则五脏之证皆见：如呵欠烦闷，肝证也；乍凉乍热，手足梢冷，多睡，脾证也；面燥腮赤，咳嗽喷嚏，肺证也；惊悸，心证也；骩凉耳凉，肾之平证也。如初发热疑似之时，不可遽用发汗之剂，如麻黄、桂枝汤类，盖痘疹表里俱热，苟轻发汗，则腠理开张，表气益虚，脏腑阳盛，其热转增；但以升麻葛根汤、人参败毒散、羌活汤、参苏饮之属解之，使表里气和。凡疮疹五脏见证，要察何脏之证为甚，即主其脏之毒多，如肝证毒多者，必发水疱，生搔痒，成目疾，宜预解肝之毒，羌活汤加青皮、柴胡；肺证毒多者，必增喘咳，烦渴不止，手掏肩目鼻面，宜预解肺之毒，泻白散合甘桔汤加牛蒡子、天花粉；心证毒多者，必伏不起，谵妄饮水，烦哭咬牙，宜预解心之毒，导赤散加黄连、辰砂；脾证毒多者，必成灰白色痒塌吐利，宜预保养脾胃以解其毒，四君子汤、调元汤加白芍药、防风、连翘。肾不见平证，耳骩俱热者，死候也。痘疮主治解表和中解毒三法也：解表兼发散之义，使邪气尽出于外，不使留伏于中，如防风、白芷、荆芥穗、升麻、葛根、柴胡、桂枝之属；和中专主脾胃，兼助血气，使里气常实，血气不亏，助养痘疮以待其成，不致痒塌倒陷，如黄芪、人参、白芍药、当归、木香、陈皮之属；解毒泻火凉血清气，使毒邪有制不为正害，如山豆根、大力子、紫草、连翘、黄连、栀子之属。　　痘疮发热疑似时，伤寒伤食莫辨之。试将解法真良剂，入口能令解却疑。　　痘疮发热，与伤寒伤食相似，疑似之间，可以解发之药服之。若是痘证则痘子即出，不是痘证则热退而解矣。如证似伤寒者面赤，柴葛败毒散主之。证似伤食者面黄，香苏败毒散主之。　　始终清便自调佳，便溺阻艰事可嗟。腹胀喘烦多壅遏，急施疏导解留邪。　　痘疮始终要小便长而清，大便疏而润，谓之里气和。若有阻艰，即毒邪留伏于里，肠胃壅遏，不得运化，但见少有阻濇，须微利之。小便濇者，导赤散、五苓散、连翘汤。大便鞕二三日不更衣者，柴胡饮子、胆导法良。大小便俱不通者，八正散，得利即止。如逡巡隐忍，不能早治，以致腹胀喘气烦躁者，治无及矣。宜大利之，三乙承气汤，此救急之剂。　　疮疹为阳待热成，微微发热始和平。假如大热身犹火，解毒常教小便清。　　疮疹属阳，非热不能成就。故治不可尽除其热，但微发热，不渴，大小便自调，此肌表疮本之热，非里热也，谓之表里无邪，不可妄治。若身热如火，疮势稠密，其毒必盛，宜解毒兼利小便，连翘升麻汤、连翘汤主之。　　始终能食最为良，平日其人脾胃强。食少却防中气弱，淹留引日变疮疡。　　痘疮始终以脾胃为主。故人能饮食者，气血充实，自然易壮易靥；食少者，起发收靥不能快易。治痘之工，于食少者，必须详审。若平日能食，今因痘出而食顿减，或咽痛饥欲食而不能，宜解利咽喉，甘桔汤加牛蒡子。或咽痛或咽不痛，不饥不欲食，又看大便何如，大便鞕，此赖平日谷气以为主，虽数日不便无妨，不可妄补以增内热，亦不可妄解毒以损脾胃。大便一日一行，则内之谷气有限，而气血益衰，须用和中，四君子汤加炙黄芪、木香、青皮。不可解毒者，脾胃虚也。大便泻则里虚，宜急止其泻，四君子汤、黄芪建中汤、理中汤，并加诃子肉合肉豆蔻丸，或钱氏异功散、益黄散，甚则用陈氏木香散、异功散，此二药太峻，非内虚泻甚不可轻用也。若向能食，一旦食减，不咽痛，但腹中满或痛，此必伤食，以养脾丸、木香大安丸消导之；甚则以丁香脾积丸，原物汤下，以微利之；复食以四君子汤合匀气散或养脾丸调养之。　　最宜安静号和平，表里无邪志自宁。忽然烦扰宜详审，外怕神亡转闷昏。　　痘疮以安静为贵，饮食坐卧如常，此表里无邪，号曰和平。忽然烦扰不安多哭，宜审视疮势形色：如疮起发光壮，不渴，大小便调，此疮正发，毒邪散布，气血弸急而痛，谓之痛烦，不须施治，待脓成毒化，痛止而烦去矣。如疮正色，间之不痛，但觉心烦不安，此内热也。心恶热谓之热烦，以导赤散加栀子仁、麦门冬；或以牛黄清心丸，灯心汤下。如疮红紫干燥壮热，口渴狂乱，昏闷谵语，如见鬼状者，退火回生丹。如疮搔痒，此欲陷也，疮乍见乍隐，此有伏也。目闭言妄，谓之神丧，不治。　　痒塌方将倒陷时，急凭妙剂强扶持。空中痘出无番次，损去多脓功可施。　　痘疮喜厚实坚牢，尖圆饱满。若顶平皮薄色淡，忽然瘙痒损塌者，此脾胃弱，肌肉虚，欲变倒陷也，宜十全大补汤加防风、荆芥穗服之，外用茵陈熏法。如痘空中原无痘处复出，大小不一等，作三四番出，其破损处，复加肿灌成脓，能食大便调者，可治。若痒不止，皮脱疮干，或利，或大便秘闷乱者，此已陷也，不可再治。　　陷伏须分实与虚，莫于临证更踌躇。死生倏忽如翻掌，幽谷春回庆有余。　　凡痘疹内者不出谓之伏，外者复入谓之陷。陷伏之证，有实有虚。如大热渴，大小便不通，烦躁谵语，妄有见闻，狂乱腹胀者，此实也。实者邪气壅遏，侵蚀正气，宜内服百祥丸、牛李膏或宣风散、枣变百祥丸，外用水杨汤浴之，得利疮出者佳；更以宣圣散、加味四圣散，并加烧人屎调之。如因吐泻不止，渴喜饮水，腹胀手足冷，或寒颤咬牙者，此虚也。虚者正气虚弱，不能制伏邪气，令得反复，宜内服快斑汤合匀气散、夺命丹，甚则陈氏木香散、异功散，外用水杨汤浴之，泄止疮出者佳；更以十全大补汤加烧人屎调之。此上二证，并用神应夺命丹，如法施治。疮不出反加烦躁，昏不知人者，死证也。大抵看痘之法，其出欲尽，出不尽者伏也；其发欲透，发不透反平塌者倒陷也；其收欲净脓溃皮破，收不干净者倒靥也。陷伏之证，谓之逆证，非冲击猛峻之剂，安能成起死回生之功哉？轻者夺命丹，甚者神应夺命丹。如倒靥之证，气实者解毒内托散，气虚者调元汤加白芷、桂、防风、当归主之。服药之后，有三验法：原疮先平后肿以成脓者，一验也；原疮已干，别于空中复出一层，起发养脓，但如正痘收靥者，二验也；不肿不出，只变自利下脓血者，三验也。有此三验者吉，无者凶。　　四时分洽候须明，暑湿风寒不可轻。异气莫教相触犯，致令翻变乱其真。　　疮疹发热之时，其初发表解肌，四时各有主方：春用羌活汤，夏用五苓散，秋用参苏饮，冬用五积散，四时通用人参败毒散。又如春肝旺，风木主事，调养之法，宜四物汤加防风、黄芩、木香、青皮、羌活，以折风木之胜；又以四君子汤加白芍药、桂心以补脾之受制，相间服之。夏心旺，热火主事，宜黄连解毒汤合天水散以清热火之胜；又以调元汤加麦门冬、五味子以补肺之不足。秋肺旺，燥金主事，宜泻白散合甘桔汤加牛蒡子、马兜铃以散肺中之邪；又以四物汤去川芎加天麦门冬、天花粉以润其燥。冬肾旺，寒水主事，宜五积散以散表之寒，理中汤加炙黄芪、木香、丁香以胜里之寒。此四时之治法也。如天有暴风，连日不止，恐有风邪，桂枝葛根汤。夏月盛暑，或非时之热，人参白虎汤。冬月严寒，或非时之寒，四君子汤加桂枝、生姜。久雨湿盛，五苓散加苍朮。此四候者，必疮变色，有异证，可依其法治之。苟无他候，不可妄治也。惟常服蝉蜕膏，盖此方能御风邪，辟恶气，透肌快斑疹也。　　治痘皆言要补脾，补中有害少人知。一朝阳盛阴先绝，到此临危悔却迟。　　痘疮虽以脾胃为主，若果吐利饮食少者，四君子汤圣药也。苟能食大便鞕，此里本实，复以四君子与之，则为实实，阳胜阴亏，不久而生变矣。况白朮燥津液，茯苓渗津液，气盛血枯者，其遗害岂小小哉？　　痘疮脉候贵和平，胃气悠长最要清。弦数浮洪为实候，微沉迟濇是虚因。　　痘疮之脉，中和安平为贵，不可燥疾微小，故曰脉静身凉者生，脉躁身热者死。若阳病得阴脉者死。夫四时以胃气为本，胃气者，弦不弦，石不石也。故弦数浮洪为太过，为实，实者邪气实也；沉迟微濇为不及，为虚，虚者正气虚也，皆死候之脉。所以人无胃气则死也。　　痘逆证逆色脉逆，此候未闻人救得。但观色脉有可为，对病置药须详悉。　　治痘之法，色脉为本，病证为标。若痘逆如陷伏之类；证逆如烦躁闷乱，腹胀足冷之类；色逆如气色昏黯，皮肉黧黑之类；脉逆如躁疾鼓搏谓之阳盛阴虚，沉微濡弱谓之阴盛阳虚。四逆俱全，标本同病，表里皆伤，不可治也。若只痘逆证逆，六脉调匀，五色明润者，此标病本不病也，急治其标以救其本。对病之药，良工得之。<br />

                    <br>
                        　　　　　怪痘辨生死诀<br />
<br />
　　怪痘者，乃逆痘之中最甚者也，形证不一，宜辨之。　　痘子初出时，面胸手足已见红点，却不起发，不成脓水，随即收敛，若加闷乱气喘者即死，此内陷证也。若无喘烦之证，名曰试痘。过五七日复发热出痘者，其痘必重。　　痘子出现，三两成丛，根脚坚硬成块者，此名痘母，不治，六七日死。　　痘子将出，身上有红肿结硬处，似瘤非瘤，似痈非痈，亦名痘母，不治，三五日死。　　痘子初出，便成血泡或水泡，随即破坏，此名烂痘，不治，二三日死。　　痘子出后，遍身都是空壳，不作脓水者，此名空痘，不治，八九日死。不死者，亦发痈毒，难调。　　痘子出现，起发之时。中陷干黑者，此名鬼痘，宜用胭脂水涂，勿使蔓延。若不急治，当靥不靥，塌，多作番次而出，绵连日久而死。　　痘子出现，起发时中间有痛如刀割者。叫哭不止，此名痘疔，不治，五六日死。　　痘子起发时，枯燥不润，塌伏不起，皮肤皱揭者，此名干痘，不治，五六日加烦满喘急而死。　　痘子起发时，皮嫩易破，摸之湿手者，此名湿痘，不治，六七日痒塌而死。　　痘子起发时，疮色娇艳，皮肉绯红者，此名嫩痘，八九日后，不能成痂痒塌死。　　痘子起发养浆之时，疮头有孔浆水漏出者，此名漏疮，五六日后痒塌死。　　痘子脓水将成之时，其疮自破，有孔而深，此名倒陷，不治。　　痘子将靥时，不能成痂，皮脱肉黑，此名倒靥，不治。　　痘子将靥之初，不能成痂，皮肉溃烂，脓水淋漓者，此名痘癞，能食生，不能食死。<br />
　　　　　发热证治歌括<br />
<br />
　　痘疹发热似伤寒，证治分门不一般。疏解透肌斑毒出，阴阳和畅少留连。　　痘疹毒发于里，阳气熏蒸而热，其证恶热喜露头面，以温凉之剂解之，使营卫疏通，阴阳和畅，毒由筋骨脏腑而达于肌肉皮毛，渐化而解之，不留逆郁遏于里也。　　发表时师少定方，古人专主葛根汤。能通权变知增损，何必多方立纪纲。　　治痘以葛根汤为主，今随证立增损法于后：初发热解表，加柴胡、羌活、白芷、桔梗、防风。口干渴，内热也，加葛根、天花粉、麦门冬。自利加条实黄芩生用。呕吐，加半夏、生姜。腹中痛，加木香、青皮、枳壳、山楂肉。腰痛，加独活、北细辛。头疼，加羌活、槁本、蔓荆子。惊搐，加木通、生地黄、灯心。小便少，加木通、车前子、瞿麦。大便秘，加大黄。衄血，加山栀仁、元参、生地黄。发热三四日，热甚不减，加解毒药，大力子、连翘、紫草、桔梗。疮不出，加防风、蝉蜕、荆芥穗、红花子。眼痛，加密蒙花、柴胡、龙胆草。疮出后太稠密，加人参、当归、木香、紫草、大力子、防风、桔梗。咽痛，加桔梗、连翘。疮干或带紫或色太赤者，血热也，加当归梢、生地黄、红花、地骨皮、牡丹皮。疮灰白色平陷者，气虚也，加人参、黄芪、防风、木香、官桂。手足疮不起，脾胃不足也，加防风、官桂、人参、黄芪。疮太密，起发不透又渴者，此津液不足，加人参、麦冬、天花粉。泄泻者，里虚也，加人参、白朮、诃子、白茯苓。疮不着痂者，湿热也，加防风、黄芪、官桂、白朮。　　解表升麻汤最良，红斑虽见有何妨。时师胶桂无通变，才见红斑不敢尝。　　古人谓但见红点，便不可服升麻葛根汤，恐发得表虚也。此盖为痘疏毒少者言。后人不达立言之旨，遽谓凡出痘子，才见红点，真不可服。殊不知升麻葛根汤四味，乃发表解毒，疏通血气，升降阴阳之剂。痘出太密，正宜常服以解之，令陷者升之，燥者润之，郁者疏之，过者平之，阴精不衰而阳毒不亢也。苟谓痘疏毒少者，虽他药不可服，况葛根汤乎？　　痘疹未形先发热，吉凶轻重何如别？热微毒少吉堪言，热甚毒多凶可决。　　痘疹热气甚者，其毒必多，痘出自密，宜连翘升麻汤，或如圣汤、解毒快斑汤，并合代天宣化丸主之。或有热微痘出反密者，其人必口燥渴，唇焦裂，小便赤少，大便秘，身虽不大热，却蒸蒸然，此毒深热亦深，故表不大热而里热也，宜急解之，柴胡饮子。或有热甚痘出反疏者，其人必不渴，唇润目无赤脉，大小便调，身虽大热，但熇熇然，此毒浅热亦浅，故表热里气和也，只以升麻葛根汤。　　发热大渴热在中，舌燥唇焦毒气攻。莫比寻常些小渴，养阴解毒有神功。　　此心经出痘证也。痘疹发热，有小渴者，但与陈廪米作汤饮之。若大渴嗌干，唇焦舌燥，此心火炎上，肾水不升，毒火妄蒸，血枯液耗，宜急解之，葛根解毒汤大剂饮之；不止，更加黄连以泻心火之有余，黄蘗、知母以滋肾水之不足，舌润则生，舌如芒刺则死。盖舌乃心之苗，少阴之脉荣于舌也。如发热自利而渴者，此津液不足也，黄芩散加人参、白朮、麦门冬主之。　　热时腹痛阵难禁，脏腑之中毒气侵。发散疏通如痛减，切防陷伏变非轻。　　此脾经出痘证也。诀云：发热肚中痛，斑疮腹内攻，发多防不透，发少更防痈。可见疮疹腹痛，乃恶候也。凡发热腹中便痛者，此毒气内攻也，宜发表疏里，桂枝大黄汤主之。若原无腹痛发热，二三日后大便不通而痛者，此燥屎与毒相并而痛也，胆导法、宣风散，择而用之。有谵妄狂乱者，内服退火回生丹，外用胆导法。原无腹痛，或因饮冷水而痛者，此冷痛也，理中汤加桂心。或因多食而痛者，此食积痛也，微则木香大安丸，甚则承气汤、丁香脾积丸，原物汤下。已上俱可下者。若脾胃素弱之人，不可与下，反伤脾胃，宜补中益气汤主之。原无腹痛，自利后痛者，此虚痛也，黄芪建中汤加木香、青皮。发热自利，又腹痛者，此亦毒也，黄芩汤加木香、青皮，或化毒汤主之。如疮乍出乍隐，此伏也，七物升麻丸。疮出尽者，再以神应夺命丹大发之，疮不出者勿治。　　发热腰痛最可讶，膀胱传肾变凶邪。急宜解散阴中火，莫待流殃却痛嗟。　　此肾与膀胱二经出痘证也。痘疮初发热，便腰痛，其后多不可治之证。盖由膀胱传入于肾，乃陷于至阴之下而不得升，伏于骨髓之中而不能出，故疮疹归肾者死。但觉腰痛，便急发散，令毒化解，复出于太阳而行顺道也，人参败毒散或五苓散加独活、细辛主之。　　腰痛虽云大不祥，女轻男重更消详。未婚可许真元固，已娶堪忧相火狂。　　经曰：腰者，肾之府也。乃人身之枢纽，诸骨之根柢。痘疹腰痛，最为大忌。阳道常饶，阴道常乏，故男重女轻也。　　惟有斑疹能作搐，要识病源属肝木。木能胜脾又归心，风火相争多不足。　　此肝经出痘证也，以导赤散加辰砂末，与泻青丸合而治之。如再不止，小便利者，可治以导赤散，送下牛黄清心丸，或红粉丸。小便不利者，勿治。其有不作搐，只多叫哭者，肝热也，目必直视，泻青丸；目不直视，燥渴多哭者，心热也，导赤散加黄连、栀子仁主之。　　发热吐利如并作，上下毒出无壅遏。三焦火邪热中求，日久不休脾胃弱。　　此脾胃二经出痘证也。疹疮发热吐利，非寒证，如欲止之，自利者黄芩汤，吐利者黄芩加半夏汤，吐者茱连散橘皮汤。更详审吐利所出之物：如吐酸水者，利色黄或青绿者，其气臭者，皆热也。若吐清淡之水，利下清白不臭，未可作热治之，乃内虚也，四君子汤加诃子肉、益黄散。利久不止，四君子汤送下肉豆蔻丸。　　发热谵妄如见鬼，神识不清毒在里。镇神解毒以平期，一向不休病不起。　　此纯阳无阴之证，不可治也，须审发于何脏：如目直视手寻衣领乱捻物，此发于肝，为亡魂；闷乱喘促，手捻眉目鼻面，此发于肺，为亡魄；上窜咬牙，多叫哭惊悸，或不能言，此发于心，为丧神；困睡手足瘈瘲，不思饮食，此发于脾，为失意；目无精光，畏明欲坠，下而缩身，此发于肾，为失志。故曰真脏见者不治。或发热时无此证，因大便秘结，却有之，此内热也，先以三黄丸、胆导法解利其热，后以导赤散送下牛黄清心丸或粉红丸以镇其神，病已者可治，连作不已者不治。　　身上蒸人手足厥，曾多吐利脾虚怯。补中发表要兼行，莫向人前浪饶舌。　　此纯阴无阳之证，先以黄芪建中汤加防风、羌活，或四君子汤加黄芪、桂枝、防风以发之。发后以四君子汤加黄芪、白芍药、当归、桂心以补脾胃，养气血，而助痘疮之成就也。　　发热之时血妄行，不知何道血先奔。但从鼻出宜凉解，别道来时可痛心。　　此火刑于肺，鼻为肺之窍，宜泻火凉血清肺，以黑参地黄汤调郁金末加茅根自然汁，磨京墨汁饮之。衄止者佳，衄出不已者勿治。若从口出者，从大小便出者，皆卒死之候。　　昼夜如蒸热不已，消详内外分调理。假如咽痛食难尝，急解咽喉无后悔。　　此心火亢甚，脾土益燥，为失其常，宜消详表里证候以施治也。如口燥渴，目赤唇焦，大小便不利，此表里俱热也，双解散、柴胡饮子、胆导法。如咽喉痛，甘桔汤加牛蒡子，或射干鼠粘子汤加桔梗，使咽喉爽快，胸膈开豁。失今不治，他日咽喉闭塞，水入则呛，谷入则呕，暴哑失声，悔之莫及！　　发热浑身汗漐漐，阴阳和畅宜沾湿。热从汗减毒从出，汗泻不休须早治。　　痘疹发热，若汗大出则阳气暴泄，阴气反弱，痘必难发难靥，宜急治之，调元汤，圣药也。热甚汗泄者，当归六黄汤主之。　　壮热恶寒形似疟，邪正交争营卫弱。莫将寒战妄猜疑，发热何曾闻此恶。　　如初发热时似疟，以柴葛桂枝汤加黄芪主之，疮出即愈。不可错认作寒战，妄投陈氏辛热之剂以误人也。　　发热之初便咬牙，心肝热壅势堪嗟。早分形证施方法，莫向东风恨落花。　　痘疹咬牙，乃恶候也。如发热之初，多呵欠顿闷咬牙者，肝脏风热也，羌活汤。目上窜咬牙者，心脏热也，导赤散。不可妄用陈氏辛热之剂。　　发热之时喘息频，喉中涎响势堪惊。急宜解散真高火，勿使炎威烁肺金。　　此肺经出痘证也。毒火内蒸，上熏于肺，肺焦叶举，所以喘息而涎响也。火郁则发之，宜青金散火汤主之。若眼闭口张肩息足冷者不治。　　未发痘疮先发痈，根窠坚硬色鲜红。此名痘母休轻视，纵有灵丹也不中。　　此乃逆证也，十发九死，真人解毒汤以主之。<br />
　　　　　发热时辨生死诀<br />
<br />
　　一、发热三日之内，用红纸条蘸麻油点火照心窝间，若有一块红者，或遍身有成块红者，八九日后决死，勿治。　　一、发热三日之内，遍身一齐出红点，如蚕种样，摸之不碍手者，决死勿治。　　一、发热三日之内，腹内大痛，又腰痛，及痘出干枯亟痛不止者，决死勿治。　　一、发热三日之内，面上有一片红者，色如胭脂，六日后决死勿治。　　一、发热三日之内，不问口鼻大小便但出血者，三日内决死勿治。　　一、发热三日之内，妄见妄语，昏不知人者，三日后决死勿治。　　一、发热三日之内，腹胀而痛，大叫不止者，三日后决死勿治。　　一、发热三日之内，其热忽退，烦躁闷乱，坐卧不安，外虽清凉，内却热也。若见闷乱腹胀，手足冷气喘者，即死勿治。<br />
　　　　　出见证治歌括<br />
<br />
　　热蒸三日痘见形，此为常候不须评。过期不及多乖气，论治先分虚实因。　　痘密者，以和中解毒之剂调之。如才发热，一二日间痘疹便一齐涌出者，此表气虚，营卫弱，腠理不密，肌肉不实，不能约束于外，使毒火冲击，故出太骤也。宜用实表之剂，可以无痒塌，无溃烂，实表解毒汤主之。如发热四日至五六日后始出者，此里气虚，不能驱逐其毒，使之即出，而毒邪得以留连停伏于脏腑肠胃之间，宜先用托里之剂，令其快出，次以和中之剂多服之，可以无伏无陷无倒靥，托里宜托里快斑汤或十宣散，和中宜四君子汤加黄芪或调元汤合匀气散主之。　　发热微微报痘疏，未曾起发早先收。此名试痘休空喜，一涌齐来甚可忧。　　痘有身无大热，报痘又疏，三五日后痕迹不现者，此名试痘，不可悞作轻看。再过三五日，忽作大热，其痘一齐涌出，此有险逆二证，宜审治之。　　疮出迟迟有数般，皮肤闭密属风寒。内虚自利须分辨，毒伏三焦治却难。　　痘疮应出不出，其证有头痛四肢拘急，偎倚盖覆，常恶风寒，此类宜发之，气强者用双解散，气弱者用参苏饮或惺惺散。或内虚者，脾弱食少，宜用补脾之剂加行气发表药，四君子汤、调元汤，并加木香、青皮、黄芪、桂枝。或脏腑自利，宜用温里之剂，黄芪建中汤、益黄散，并与夺命丹合进；利未止，豆蔻丸合进。盖里温则气不消削，气不消削则不陷伏矣。若依上法分治，犹不出者，此毒壅伏于三焦，不久而变生焉。　　数日蒸蒸出不齐，欲行疏发竟生疑。按方加药观疮势，表里平和痘本稀。　　愚按古方用发表者，升麻葛根汤，轻剂也；惺惺散，重剂也。谓微发谓加药者，或先用轻剂，后用重剂；或只用本剂，先小少饮之，后渐加大多饮之。非谓于本方之外，再加辛热大发之药也。　　应出不出却如何？发表和中良验多。腹胀屎鞕烦躁甚，通肠解毒救沉疴。　　凡痘疹过期，应出不出者，或因外感风寒，依上发表之法；或因内虚泄泻，依上和中之法。如犹不出快，热反甚，大渴腹胀满，大便鞕结不通，烦躁不安者，此毒邪壅伏于内，三黄丸、柴胡饮子择而用之；甚则三乙承气汤主之，并用胆导法。　　痘出常须令气匀，更宜和暖气如春。气匀出快无壅滞，偏热偏寒气不行。　　张氏从道云：疮痘气匀即出快，盖气匀则营卫无滞。匀气之药，如桂枝、防风、荆芥穗、薄荷叶，所以行在表之气而使之无滞也，故凡发表之剂多用之；木香、青皮、枳壳、木通，所以行在里之气而使之无滞也，故凡和中之剂多用之。　　疮出热退毒已尽，蒸蒸不减毒尤甚。番次常出渐加多，外边只怕乖形证。　　痘疮已出，热不少减，此毒蕴于中，其势方张，其疮必密，宜急解其毒，连翘升麻汤加防风、荆芥穗、地骨皮，或解毒防风汤加升麻，或东垣鼠粘子汤。服汤之后，疮或不出，或再出，其热顿减者，为气和也。热若不减，疮渐加多，再消详大小便何如：大便不通，柴胡饮子；小便不利，连翘汤；大小便俱不通，八正散；自利者，黄芩汤加白头翁、酒黄连调赤石脂，表里气和毒解矣。如更加渴烦躁不已，或谵妄，或腹胀满气促，或自利不止，手足厥冷，此乖戾之证勿治。　　出现先于面部中，其间凶吉妙难通。绕唇夹颏方为吉，额角眉心总是凶。　　如先在唇四畔出者，或两颐出者吉。盖太阳之邪下传阳明，阳明者胃与大肠，积陈受污，气血俱多；又口为水星，颏颐属肾水，火为水制，不能作虐也。如在额角眉心先出者凶，盖太阳足壬膀胱水，手丙小肠火，丙火独旺，不受壬水之制，其毒并于膀胱之经，而先自病，膀胱多气少血；又正额属心火，火不务德，妄行无忌。心为君主之官，主危则十二官皆危矣。凡起发成浆结痂，亦如此论。　　头面呼为元首尊，咽喉紧隘譬关津。莫教疮子多稠密，锁项蒙头总不应。　　痘疮之出，最要头面稀少，颈项无，方是吉兆。若头面多者，谓之蒙头，诸阳独亢，五官俱废，神明失守，精华自萎。经云：神去则机息，气止则化绝者此也。颈项多者，谓之锁项，内者难出，外者难入，上者不升，下者不降。经云：一息不连则机缄穷，一毫不续则霄壤判者此也。故皆不治。又五心有痘者重，谓心窝及两手两足心也，即劳宫、涌泉二穴。　　胸前头面总宜疏，手足虽多不用忧。若是遍身都密甚。却愁气血不能周。　　若头面胸项手足稠密琐细一样者，却愁气血衰微，脾胃微弱，不能周流灌注，起发不透，收靥太迟，而生他变矣。　　最宜磊落痘如珠，偏怕相黏聚作堆。蚕壳蛇皮生不久，蚤斑蚊迹死相随。　　凡疮痘之出，如粘聚成丛，模糊作块，不分颗粒，恰如红瘤，虽只一二处，未可言疏，此谓之伏。出未能尽，若待后者再出，则先者或陷而复隐，或痒而俱溃，成坏疮矣。此犹淹延引日，久而后毙。若如蚕之壳，如蛇之皮，此气至而血不荣也，谓之干枯。如蚤之咬，如蚊之嘬，此血至而气不充也，谓之陷伏。不能引日，奄忽而死矣。　　初出形来艳色娇，定知皮嫩不坚牢。溶溶破损添愁绪，个个成浆喜气饶。　　疮痘初出，与未病时皮色一般者善。若疮太赤，根下皮色通红，此血热气不能管束也。后必起发太骤，皮嫩易破，痒塌而不可救，宜急解血分之热，四物汤加升麻、地骨皮、红花、紫草，或消毒饮、活血散合而饮之。待色少淡，急补气分之不足，四君子汤加黄芩、防风、木香，或调元汤、参苓白朮散合而饮之，仍用血气二分相间而服。若成浆不破损者吉，服药不效，反增瘙痒者，命也。　　最怕头焦乌焠焠，更愁皮嫩水溶溶。肤中寒粟工知避，皮上针头治罔功。　　痘疮初出，若毒凝血聚，则遂成黑色。今头焦黑者，乃荣血不能流行，内外毒气壅遏，此证甚危，其人必大小便秘，喘急烦躁，宜用柴胡饮子、当归丸、通关散、三乙承气汤，看轻重紧慢，用之以解里之急。得利后，以紫草饮、加味四圣散，调无价散以解表之毒，仍用胭脂涂法。疮变红活，以渐起发者吉，若更干黑者凶。庄氏云：斑疮倒靥而黑色者，谓之鬼疮痘子，赖气以束之。脾胃强气实则肌肉厚，皮肤坚。今痘皮嫩薄，溶溶如淫湿之状，乃脾胃气虚，其人必少食或自利，宜用十全大补汤去生地黄加防风、白芷，外用天水散蜜水调拂疮上，以解表之湿热疮。若起发成浆者吉，渐变痒塌者凶。闻人氏云：痘疮发痒，深为可虑，能调和爱护，勿令有此，乃为上策。痘子初出，不成颗粒，但脾胃间济济簇簇，如寒风粟子之状，或虽出，形与针头相似，稠密无缝，此皆恶候，良工避之，勿与治也。　　痘疮初出解咽喉，喉痹咽疮毒火饶。只恐后来封管钥，错喉声哑治徒劳。　　凡痘发热初出之时预解之，用甘桔汤加牛蒡子，甚者东垣凉膈散加牛蒡子，令毒火解散，不停留于咽喉之间，致生他变也。如兼口舌生疮，齿摇龈肿者，宜甘桔汤合黄连解毒汤加牛蒡子。水浆不入者，射干鼠粘子汤加桔梗、荆芥穗、山豆根。　　若恐斑疮入眼中，古方护目有神功。眼多眵泪睛多赤，急泻心肝免毒攻。　　痘疹方出之时，使不入目，以神应膏涂眼四周，或只胭脂取汁涂之，或敷以水调黄蘗末，或以白芥子末水调涂足心。若眼中流泪或多眵，或目中红赤，宜洗肝明目散加蝉蜕。　　痘疹只出一股奇，夹疹夹斑都不宜。消疹化斑令毒解，若还不解势倾危。　　疹由心热，斑由胃热，宜急解毒。消疹，用黄连解毒汤合消毒饮。化斑，用人参白虎汤合消毒饮，或只以升麻葛根汤。夹疹者，加防风、荆芥穗、木通、麦门冬、黄连；夹斑者，加石膏、人参、大青、黑参、淡竹叶。如疹散斑解，现出正痘疏密停匀者，吉。痘被斑疹夹杂不能起发者，凶。　　热病相传发泡疮，须臾周匝尽成浆。见而便没为肤疹，相类斑疮折后殃。　　闻人氏云：伤寒热邪在表里，未能出汗，或当汗不汗，热郁于肌肤，故发泡疮。色白或赤如火，丹头作浆白脓者，轻。根下紫色隐隐在肌肉者，重。甚者五内七窍皆有之，其形亦如痘。小儿肌肉嫩薄，尤多此证，非正疮痘也。又云：八腑属阳，有热则易出，是以作肤疹，一出即遍满肌皮之上，如沸疮疱子，见而便没，其所受气浅故也。五脏属阴，有热则难出，其为痘疮在肌肉血脉之间，必先发红斑而后如痘，故名疮痘，其所受气深故也。大抵暴热而便出者必肤疹，久热而难出者必是正疮痘。肤疹非正疮痘也。　　发热红斑出复收，曾将形证细推求。若无变证与他苦，折过天疮不用忧。　　痘乃胎毒，人不能免。近见有出红斑者数日尽收，痘亦不出，更无伏陷恶痘痈疥余毒。自后痘疮再不出者，盖受毒甚微，故平生只见一病。　　热盛从来出亦难，平和汤剂解烦冤。莫将辛热轻催并，猛虎何当有翼添。　　疮痘斑点未见之时，惟当用和平药，如升麻葛根汤、参苏饮、东垣鼠粘子汤、惺惺散等解利之。或有不问虚实，便以辛热之剂大发之，若是本实之人，热毒弥蔓，营卫闭塞，里毒甚者，大便不通，小便如血，是谓郁毒不散，毒气无所从出，反攻脏腑；表毒盛者，疮凹而不起，遂成倒陷，或为溃烂，或为痈疮，当此之际，不能解利至于毙者多矣。用消毒饮、柴胡饮子，得毒气解散，营卫流通，疮子将自起矣。　　疮子依稀略见形，浑身搔痒苦难禁。皮肤拂郁宜疏解，莫作肌虚一类评。　　凡痘疮初出之时，便身痒爬搔不宁者，此毒火留于肌肉之间，应出不出，游散往来，故作痒也。桂枝葛根汤加荆芥穗、牛蒡子主之，不可作肌肉虚痒也。　　夹斑夹疹利清水，妄见妄言摸床被。烦渴唇裂眼珠红，不遇明医病不起。　　此险痘也。夹斑夹疹眼红唇裂者，表热也；烦渴利清水，妄见妄言，循被摸床者，里热也。其利清水者，内有燥屎，所饮之水，自肠中渗泄而下也。谵妄摸床，神识不清也。表里俱热不与发表攻里，其病难痊，双解散加芒硝主之。若增闷乱，足冷腹胀气喘，决不可治。　　发热过期痘未彰，红斑隐隐肉中藏。忽然大汗人昏倒，冒痘谁知是吉祥。　　凡发热至五六日，痘应出不出，以灯照之，只皮肤中隐隐有红点，其人色脉平和，精神爽畅，虽烦不躁，虽渴不消，虽腹痛而不苦，虽便实而不鞕，忽然眩冒大汗出者，此名冒痘证也。毒气一齐从汗而出，再无壅遏之患，乃吉兆也。<br />

                    <br>
                        　　　　　出痘时辨生死诀<br />
<br />
　　痘出时，心腹大痛不止，口中出臭气，疮出紫黑色黯者，决死勿治。　　痘出色白，皮薄而光，根窠全无红色，或根下带一点红，三五日后如菉豆样，此痘决不能成脓，只成一泡，清水抓破即死，勿作好痘治之。　　痘出色红带艳，皮肉尽红者，必不能成脓，痒塌而死，勿治。　　痘出疮顶焦黑，根窠枯燥者，必不能起发，四五日死，勿治。　　痘出全不起顶，如汤泼及灯火焠者，六七日后，决痒塌死，勿治。　　痘出都是紫黑血泡者，即死勿治。<br />
　　痘出不快，乍见乍隐，口鼻血出者，即死，勿治。　　痘出就是清水皮薄脚大红者，五六日后痒塌而死，勿治。　　应出不出，只见红斑如蚊迹者，即死，勿治。　　痘出都是空壳，不成脓水者即死，勿治。　　痘出便是黑斑如痣大，又肌肉有成块黑者即死，勿治。　　痘未出，胸背手足后有一块红肿如痈者即死，勿治。<br />
　　　　　起发证治歌括<br />
<br />
　　五六日间起发时，俗师计日岂曾知？不分虚实论轻重，偏执方书只补脾。　　痘疮之证，时师不知虚实补泻之理，但于起发之初，便用补脾，果内气不足少食者，用之允当，若内实便秘能食，宁不党邪为恶乎？　　大抵疮标只要稀，毒轻疮少不须医。若逢稠密毒邪甚，解毒和中早烛机。　　此以下专言险逆者之证治也。<br />
　　几多先密后稀疏，更有先疏后密稠。不是良工曾见惯，他将怪变问师巫。　　疮痘有先密后疏者，此夹斑夹疹也。初出一片红点，斑疹相杂，难以分辨，至起发时，斑疹尽散，惟痘独在，故先似密而后实疏也。有先疏后密者，轻者作三四次出，大小不一等，故先似疏而后渐密，此顺痘也，吉。重者初出时，只面上胸前有三五处，颗粒模糊，根脚肿硬，待至起发，则一齐涌出，故先虽疏而后尤密，此逆痘也，凶。　　先后大小尽出齐，以渐起发适如期。尖圆红活都光壮，表里无邪福所归。　　此表里无病，大吉之兆。<br />
　　起发如期贵适中，太迟太骤类成凶。谁知骤发亦骤陷，发若迟时毒复壅。　　疮子起发，只以出匀为期，不可拘定日数。疮出以渐，其发亦以渐，谓之适中。若一齐涌出，便皮肉虚肿，一齐焮发者，此表气虚，主母气奔溃而出，表虚不能收敛，必生痒塌，或成溃烂，急宜救表，十宣散调无价散、活血散，合消毒饮相间服之。若出已尽，当起不起，或起不透，此里气虚，毒气留伏，壅遏而不出，必增烦躁腹满喘促，或后为痈毒，急宜救里，十全大补汤合匀气散或参苓白朮散，调无价散服之。　　痘子而今出已匀，可知形状重和轻。莫将汤液求奇中，治不乖方藻鉴明。　　变轻变重转移间，莫道人为不胜天。堪笑愚夫多不晓，空谈气数盖前愆。　　痘疮起发辨形色，人身之中惟气血。虚实寒热此中求，仔细消详行补泻。　　痘形长大而色枯燥者，此气至而血不荣也，宜四物汤加人参、麦冬。色红润而形平陷者，此血至而气不充也，宜四君子汤加黄芪、官桂、川芎。形平陷色枯萎者，此气血俱不足也，宜十全大补汤合无价散主之。色灰白者，气虚也，四君子汤加黄芪、当归、官桂。色红紫者，血热也，四物汤加红花、地骨皮、牡丹皮。　　起发迟迟顶又平，色多灰白气虚论。紫红血热须清解，枯萎还从不足云。　　凡痘疮起发迟滞，顶平色灰白者，气虚也。其人平日少食，脾胃不足，人参白朮散去葛根加官桂、十全大补汤去地黄加木香主之。如曾有吐泻以致气弱者，四君子汤合益黄散主之。泻未止者，四君子汤吞肉豆蔻丸，甚者陈氏木香散主之。若红紫色焮肿者，血热也，四物汤合消毒饮加红花，外用胭脂涂法解之。干枯者，血虚也，四物汤加人参、麦冬、地骨皮，外用胭脂涂法、水汤浴法。　　痘疮起发视根窠，红活充肥血气和。若是干枯青紫黯，急宜养血莫蹉跎。　　起发之时，如虽起发，干枯无水，谓之不肥泽；带青紫色黯，谓之不红活；其变为黑陷，乃血虚也。四物汤加人参、麦冬、紫草、红花间进，调无价散或吞夺命丹，外用胭脂涂法。　　渐长尖圆厚且坚，其形光壮色红鲜。气充血旺无亏欠，平陷浮嚣气不完。　　起发之时，如虽红活，顶平中陷，不成尖圆，色嫩皮薄，不能坚厚，其变为痒塌，为留伏壅遏，乃气虚也，四君子汤合匀气散加黄芪、官桂，或人参白朮散加黄芪、官桂、防风，或调元汤加官桂、防风、白芷、荆芥穗，十全大补汤去地黄加防风、白芷，或十宣散，皆可选用。若疮皮薄，色娇嫩，淫淫如湿者，此气不胜血，宜补气凉血，四君子汤、四物汤去川芎、地黄加黄芪、官桂、防风、荆芥。如浮囊虚起，壳中无水者，此气不依血，血不附气，其变为痒塌，为痈肿，十全大补汤去白朮加大力子、连翘、防风、烧人屎。　　四围沸起陷居中，胃气亏虚发未通。外白中心成黑点，是名鬼痘急宜攻。　　痘疮四围沸起，中心平陷者，此有二种：有血化成水，四围高起，心中略低凹者，俗呼为茱萸痘，此中气不足，发未透彻故耳。能食者，至养浆之时，尽充满而起矣。不能食者，宜抉中气，人参白朮散主之。有四围沸起，中心落陷无水，犹是死肉，其形如钱，宜急攻之，若待渐变黑点，不可为矣，此名鬼痘，四君子汤合九味顺气散加烧人屎，或紫草饮，或紫草饮子连进服之，外更用胭脂涂法。　　中心凸起四沿平，外黑里红一例论。此是表邪多壅遏，疏邪发表令调匀。　　疮痘起发，有中心凸起，四围干平无水者，或里红外黑者，此由平日感受风寒，皮肤坚木，以致痘毒郁而不散，宜桂枝葛根汤、十宣散以散表邪，外用水杨汤浴之。　　发时磊落最堪夸，三五粘连便不佳。若是糊涂成一块，切防搔痒又来加。　　如痘彼此相串，皮肿肉浮，或于本痘四傍，旋出小痘，攒聚胖长，渐成一块，此候最重，宜以快斑汤合消毒饮加烧人屎服之，更宜禁忌以防触犯。　　自此常宜大便坚，如常调润更清安。莫将汤剂轻试用，偏热偏寒变易生。　　痘疮自起发之后，大便常宜坚实，不能食者，听其自便，赖旧谷气为养，至四五日后，则脓化毒消，解利之剂可用也。能食者，三日后不通，不腹满，不里急后重，则亦不必攻之，可用胆导法导之。不通，以当归丸微令润通，使气道升降无壅遏之患，不可妄下。　　其人能食素脾强，大便虽溏也不妨。切莫汤丸偏峻补，反增里热作余殃。　　忽然暴泄势堪惊，毒入大肠亦有因。勿待内虚成倒陷，上工治病贵能迎。　　如起发之时，忽然泄泻，此宜急止之，恐肠胃虚真气脱也。须辨冷热虚实：如泻而手足冷，面色青白，疮不红绽者，冷证也，理中汤及豆蔻丸、益黄散，甚则陈氏木香散、异功散，皆可用也。泻下之物，黄色酸臭，渴，手定心热，面赤疮红绽焮发者，热证也，黄芩汤、五苓散主之。脾胃怯弱，精神漫而不食者为虚，当温养之，益黄散。身热中满，渴而不食者为实，当清利之，五苓散。其人或脏气自脱，或因服寒药，致令疮毒陷入大肠泻下如豆汁，或便脓血，或便黑汁，口内臭气，唇焦目闭，加腹胀者，必死之证。　　起发时常验手足，发如不透多翻复。此宜脾胃弱中求，尚怕差迟作痈毒。　　痘疮起发，脾胃素弱者，手足上疮常发不透，以补脾为主，快斑越脾汤。如不令透，其后手足必作痈毒。又手足疮痘多发水疱者，此肝乘脾也，先泻肝，羌活汤加柴胡；后补脾，人参白朮散去葛根加官桂。如见而复隐，起而复塌，色紫黑者，此肾乘脾，不可治。　　头面斑疮总属阳，升生浮长类相当。微微渐肿疮红润，骤肿疮平可预防。　　头面疮疹，粘连通串，模糊成饼者，必要红活润泽，以快斑汤、消毒饮合而饮之，或消毒化斑汤以解其毒；更以甘桔汤加牛蒡子相间与之，以利咽喉，宽胸膈，令饮食无阻也；又以神应膏护目。若灰白青黄干燥疮面肤起者，皆死证也。凡痘将起发，头面预肿者，此时行疫疠之气，名大头瘟，其毒最酷，急用羌活救苦汤解之。　　起发之初未试浆，口唇疮色早焦黄。如斯恶候无人识，待得收时作祸殃。　　口唇者，脾之外候，人以脾胃为本，不宜受伤。如初发热唇焦裂者，此毒发于脾，便宜解之，泻黄散。不知早治，痘子之出丛集于唇，及至起发，其疮先熟，内带黄浆，此恶候也。待诸痘成浆，此疮已靥，唇破揭脱，渐变呕食呛水，昏睡而死矣。　　起发疮头带白浆，不分何处便非祥。谩夸国手移天力，空自叨叨说验方。　　疮起发，头便带白浆，不分何处，并非佳兆，不特口唇然也。　　出形未定先涵水，起发之初便戴浆。脓水未成收靥急，不堪有此命终亡。　　最爱尖圆成个个，惟憎坚硬作堆堆。非瘤非核非痈肿，怪事令人叹几回。　　凡痘疮颗粒丛聚，根窠坚硬者，乃气血凝滞肌肉败坏，而毒气郁积，逆痘也。瘤者，丹瘤也，似瘤之红而不痛。核者，结核也，似核之坚而不动。痈者，痈疽也，似痈之肿而不溃。此荣血不流之病，十无一生，不出四五日，必搔痒闷乱而死。　　起发浑如汤火伤，粘连成泡水洋洋。皮肤溃烂真元散，鹤唳猿啼到北邙。　　凡痘疮初出，细密模糊，不成颗粒，至于起发之时，尽成大泡，清水虚洋，此卫气不敛之病，逆痘也，不出二三日，皮脱肉干闷乱而死。此上二证，须于出现起发之时候之，若到成脓则无及矣。　　起发一齐如锡面，皮肤浮肿形容变。其人能食乃为佳，食减气虚作凶断。　　痘疮起发，无复颗粒，模糊串连，不红活带灰白色，面上浮肿如锡饼形，此恶候也。能食者吉，不能食者凶。　　热有大小治不同，古人取譬似蒸笼。不知邪气分深浅，妄治何能得适中？　　发时痛痒是何因？痛实痒虚理自明。大凡痛者终多吉，诸痒曾无一吉云。　　痘疮起发痛者有二：一则毒邪欲出，气血随之，肌肉绷急而痛，九味顺气散合活血散主之；一则皮肤厚，肉里密，为外寒相搏而痛，桂枝葛根汤主之。身痒亦有二证：一则气血不足，其痒为虚，十全大补汤主之；一则不能食淡，以致发痒，蝉蜕膏主之。凡痘疮作痒，深为可虑。　　腹胀之候最不佳，痘疮有此可伤嗟。气和自尔无烦满，毒气壅留势渐加。　　痘疮起发而腹胀者有二证：一则阴阳不和，盖疮痘正发，热毒方盛，必生烦渴，宜以葛根解毒汤、人参麦门散、人参白朮散之类与之。不知此理，或饮冷过多，或悞投凉剂，热为冷所激，欲出而不能，冷热相搏，毒不发越，故令腹胀。且伤于冷者，必不能食，大小便利，腹中虚鸣，此伤冷阴阳气不和也，急当以温中药疏逐冷气，冷气散则腹胀自消，益黄散去甘草加姜制厚朴。甚者气喘发厥，疮白而无血色，多致不救，陈氏木香散，圣方也。昧者，反用峻下之药，致令重困而死。一则毒气陷伏入里，必有他证相杂，或烦躁大渴，或大小便秘，或啼哭不止，但用温平解毒快气之剂，紫草饮子主之。若腹胀而目闭，口中如烂肉臭者，其证为大恶。　　出尽方将起发期，个中干黑合生疑。此为黑陷休轻视，渐变加多不可为。　　陷伏恶候古今传，变黑谁知有数般？痘疹不宜轻见此，徒夸五色大还丹。　　疮痘自内不出谓之伏，自外复入谓之陷。疮痘黑陷，当分四证：一则感风寒，肌窍闭塞，血凝而不行，必身痛四肢微厥，斑点不长，或变黑色，或变青紫瘾疹，此为倒伏也，宜温肌发散，桂枝葛根汤加麻黄、蝉蜕，或以紫草饮合夺命丹，外用胡荽酒喷之，水杨汤浴法，须令温散寒邪，然后热气复行，则其斑自消矣。二则毒气太甚，内外蒸烁，毒伏入里，必心烦狂躁，气喘妄言，如见鬼神，大小便秘，渴而腹胀，此为倒陷伏也。病邪轻者，宜利小便解毒，连翘汤、通关散，甚者以百祥丸、牛李膏以泻膀胱之毒，令阳气复还脾胃，温暖服之。身温欲饮水者可治，是脾强胜肾，陷者当复出矣。若加以寒颤身冷汗出，耳尻反热者，死。然百祥丸太峻，今以宣风散、三乙承气汤、枣变百祥丸代之，外以水杨汤浴之。三则内虚而不能使阳气以副营卫者，出而复没，斑点白色或黑色，其人必不能乳食，大便自利，或呕或厥，此胃虚而不出，谓之陷伏也，宜用温中之剂，使其胃暖，营卫复行则当自出矣，宜调元汤加丁香、官桂，理中汤加黄芪、官桂，甚则陈氏木香散、异功散皆可用也，外用胡荽酒喷之？或因悞下之后，毒气入里而黑陷者，则宜温养而表出之，先以理中汤温养其里，后以桂枝葛根汤疏解其表也。不出，再加麻黄。四则被房室等杂秽恶气冲触而黑陷者，则宜熏解之，内服紫草饮子，外用胡荽酒喷之，及茵陈熏法。　　痘疔治法亦多方，只要疏通解散良。不使毒邪常陷伏，得行权处勿泥常。　　人以黑疮为痘疔，又曰鬼痘者，深恶而畏之词也，此乃毒气郁遏。如大小便秘，腹胀烦躁者则下之。但小便秘者，则利小便解毒。自利者以泻脓血为顺，水谷为逆，以毒虽入腹，皆泻出也。昏闷不醒者，用龙脑膏以去心中之邪，枯黑不起者，或内用无价散，以解在里之邪；或外用水杨汤、四圣散、胭脂涂法以解其表，使邪气得出，皆良法也。　　几经发疱多凶恶，原有疮瘢休认错。痘集成丛肌肉败，色多青紫宜敷药。　　痘疮发疱，亦与黑陷相类，外出内入虽不同，而毒气壅郁则一也。或发水疱，或发血疱，或赤或紫或黑，但见此证，十无一生。然亦有似是而非者，不可不辨。其人身上原有灌疮，或破伤未痊，或虽痊瘢痕尚嫩，一旦疮出，则疮瘢四围，痘必丛集者，物从其类之理也。发生之后，必然作疱者，腐败皮肉，气色先变，宜与完肤有别也。治此者，先以针刺破，吮去恶血后，以胭脂涂法，合百花膏敷之。此疮又易作痒，起发之后，常宜以茵陈熏法熏之，勿令爪伤。若被爬搔，则反复灌烂，淹延不愈，变为疳蚀坏疮，以致不治者多矣。　　疮多平陷发未透，时日已过增烦躁。啼哭呻吟不忍闻，何堪谵妄又狂叫！　　痘疮起发欲透，磊落尖圆，光壮肥泽者，上也。根脚横开，皮起水涨者，次也。顶皮不起，根脚不开，犹是先出之形，不见新生之水，此谓起发不透。审察证候，如气本实者，必曾感风寒，以桂枝葛根汤合夺命丹发之。如气本虚，必不能食，或吐利，以人参白朮散合夺命丹以补中气而发表邪。如欲成陷伏者，依前四法治之。若时日已多，发犹不透，或烦躁不安者，此毒热在里，心恶热，以导赤散送服牛黄清心丸以解散热毒，导引心火也。或啼哭者，凡人五脏平和则神宇安静，今五脏蕴毒，内外蒸郁，神不安舍，以导赤散送服安神丸、通关散，使郁热解散，神宇清快也。若谵言妄有见闻时狂叫者，此五脏热毒蕴积，阳气独盛，无阴气以和之，退火回生丹。大便秘不利，以当归丸微利之，再行胆导法，使无留滞易快利也；甚则防风通圣散主之。若昏不知人，腹胀喘呼，死证也。　　发热推来几日经，时时烦躁未曾停。如狂屎黑知瘀血，不尔还为燥屎论。　　凡痘疮出不快，发不透，靥不齐，有烦躁者，此有二证：如面黄，大便色黑，烦躁喘渴，或如狂，或喜忘，腹胀或痛，此为有瘀血在里也，宜当归丸或四顺清凉饮，并加桃仁、酒红花；甚者桃仁承气汤主之。如便血下黑粪，而又睡不醒者，心为血之主，睡不醒则心之神昏矣，元参地黄汤加木通、麦冬。若无面黄黑粪，如狂喜忘之证，只大小便不通，烦躁腹胀者，此有燥屎也，此却真狂谵妄，以三黄丸、四顺清凉饮、三乙承气汤、当归丸、胆导法。　　口中气出臭冲人，饮食俱难又失声。寒颤咬牙多闷乱，体寒呕泻总归冥。　　已上诸证，皆不可治。<br />

                    <br>
                        　　痘疮起发肿为奇，头面预肿又不宜。五脏精华从此散，真人独跨彩凤归。<br />
　　　　　起发辨生死诀<br />
<br />
　　一起发时，根窠太红，头面皮肉红肿，如瓠瓜之状者，七日后死，勿治。　　一起发时，遍身痘顶皆黑，其中有眼如针孔紫黑者，三日后死，勿治。　　一起发时，两腮虚肿成块，肩髆腰臀皆有成块坚硬者，五日死，勿治。　　一起发时，有痘变黑，干如螺，延及遍身俱干黑者，七日后死，勿治。　　一起发时，先出痘形，以渐不见者，三日内死，勿治。古今图书集成医部全录卷四百六十九<br />
<br />
痘疹门<br />
<br />
　　　　家传痘疹心法【明?万全】<br />
<br />
　　　　　成实证治歌括<br />
<br />
　　痘疮成实作脓窠，只要脓成饱满多。根脚红鲜色苍蜡，刻期收靥保元和。　　痘疮初出一点血，只成小小血疱，起发则渐长大，血化成水为水疱，至水疱转作脓疱，始成实矣。成实之时，却要个个成脓，肥泽饱满，根脚红活，又苍蜡色，如此者可以刻定日数而知收靥之期。　　陷起平尖根脚红，窠囊血水尽成脓。自然表里无邪毒，莫使汤丸又妄攻。　　痘疮初出，或中心陷下者，或顶平者，或根窠白色者，其人能食，或治不乖方，以至起发之后，陷者尽起，平者复尖，白淡者变红活，窠中血水已化为脓。夫陷起平尖，起发可谓透矣；红活饱满，气血可谓足矣；水化为脓，毒亦解矣；表无痒痛之证，里无吐泻之证，是表里又无病矣。如此者坐待收靥，不可妄投汤剂。　　一面起发如初出，一面成脓有后先。发已透时脓又熟，毒随脓化病除根。　　痘子轻者，常作三四次出，有大小，有先后。起发亦作三四次，先出者先起，后出者后起，大者自大，小者自小，亦如初出之样；待至养浆，则先长者先作浆，后长者后作浆，大小亦如之，磊落分明，不相粘连者上也。痘子密者，长大胖壮，以至作浆，未有不相串者，只要陷者尽起，无处不透转成脓浆，次也。脓成之后，毒气已解，无复留伏矣。　　痘熟浑如果熟形，外无娇色内多津。脓浆饱满回苍蜡，可许如期结靥成。　　凡痘疮发热三日，出现三日，起发三日，养脓三日，结靥三日，共三五一十五日，乃大率常数也。惟痘密毒甚者，常过其期；痘稀毒微者，常不及期。虽不可以日期计，尤当以常数为定则也。初出现时，其形小，其色红，乃是一点血；至起发，其形圆，其色红白，乃血化为水也；养脓则其形大而坚，其色红而黄，乃水化为脓也。结靥则其形大而软，其色红而黑，谓之苍蜡，此脓熟欲靥之状，如果之熟，自然外皮软而内肉栏也。假如十日以后，正当成脓结靥之时，其形平陷，其色红紫，外不胖壮，内无脓水，此名生痘，血至而气不至，乃倒陷也。不出十日内，腹胀气喘闷乱而死。　　起发圆圆不作脓，一身郛郭总成空。如斯空痘真凶险，若不伤残也发痈。　　痘疮起发，小者渐大，平者渐高，陷者渐起，外带红色，内涵清水，以至养脓，则皆胖壮红润，脓浆饱满，此顺痘也。若形色灰白，脓水清淡者，险痘也，虽不伤残，亦发痈毒。外若虚胀，内无水浆，此名空痘，气至而血不至，亦倒陷之类，乃逆痘也。不出十三日，必痒塌死。　　待到成浆却要浆，切防清水及空囊。囊空无水邪犹伏，清水非浆痒莫当。　　凡痘疮出欲尽，发欲透；至于养脓，便要成脓。饱满者，脓已成也；浑浊者，脓之形也；黄白者，脓之色也。若当作脓之时，犹是空壳，此气载毒行，血不附气，毒在血也。血既不至，则毒犹伏于血中而不出，四物汤合紫草饮加蝉蜕主之。如已成水，清淡灰白，不能作脓，此气血俱虚，所有之水，乃初时一点血气，解而为水，非自内潮起之水，十全大补汤主之。此二证者，为痒塌为痈，不可不知也。　　痘疮只说待脓成，谁晓脓成未足凭。饱满坚牢诚可喜，湿淫软薄又堪惊。　　人言痘疮，只到成脓，则毒气化解，便称无患。不知脓亦有凶有吉：如疮皮坚厚，脓浆浑浊，约束完固，无少破损，此真吉兆。若疮皮软薄，脓水清淡，渗漏淫湿，易于破损，此犹凶也。惟疮久熟，时日已过，当靥不靥者，脓化为水，皮亦易破，勿依此论。　　正作脓时不作脓，此于黑陷理相同。但将四证分虚实，那得多方指聩聋。　　痘疮起发之后，正待作脓，却不成脓者，此与不起发而黑陷者，分四证同论。如感风寒则当温散，桂枝葛根汤加黄芪、白芷、防风。毒气盛则宜托里解毒利小便，紫草饮子、连翘汤相间服之。大便秘者，宣风散。内虚宜温里，十全大补汤、陈氏木香散。触犯宜熏解，内服紫草饮，外用茵陈熏法。若烦躁昏闷者，龙脑膏。　　脓浆方作谨看承，勿比初时一例纶。毒气从今将解散，病人到此减精神。　　痘疮起发之初，已当避风寒，远人物，节饮食，守禁戒也。到此养浆之时，比之起发，犹加谨焉可也。盖前此人病未久，气血尤强，足以御乖戾之变，至此则气耗血亏，精神减损，少有乖戾，不能任之。况疮始成就，尤易触犯，不可不加谨矣。如天大热，则彻去衣被，令常清凉，但谨门窻帷帐，勿使邪风透入；天大寒，则添厚盖覆，令常温暖，更用亲人左右夹之。房室中可明亮，勿绝灯火，常烧辟秽香加乳香，令香气袭人。日夜常用一人看视，互相更代，勿令疲倦，恐或作痒为之抚摩，莫使悞破，以致溃烂，结痂不美。　　遍身疮痘欲成浆，只要其人脾胃强。食少便坚中气足，便清能食却无伤。　　痘疮已长脓浆欲成之时，专以脾胃为主。脾胃强则气血充实，自然脓浆易成，饱满坚厚，不须服药。脾胃弱则气血衰少，不能周灌于身，使之作浆，虚软清淡，虽有浆亦水而已。宜十全大补汤，去地黄加木香，或人参白朮散去葛根加黄芪、官桂，多服乃佳。然脾胃强弱，于食多少大便坚利求之：食少大便坚者，脾胃之气犹足也；若泄泻则脾胃益虚，四君子汤送下豆蔻丸；利止，复以人参白朮散去葛根加黄芪官桂服之。便清要能食，不能食者，亦依上法。如能食大便坚，数日未更衣者，用胆导法通之，使气得疏通，营卫和畅，不致斑烂也。　　先时泄泻痘非佳，到此非佳尤可嗟。津液已衰脾胃弱，岂堪泄利又来加。　　痘疮出形起发，并不宜泄泻，恐里气虚，毒邪不出，反成陷伏，故以泄利非佳兆也。若成浆之时，尤不宜尔。比之于前，殆有甚焉。盖前此为病未久，脾胃尚强，足以任之；今则病久津液已衰，脾胃已弱，若复泄泻，则仅存之气重竭于内，方张之毒不能成于外，或为痒塌，或为倒靥，或寒颤咬牙，虚惫而死。轻则人参白朮散去葛根加木香、官桂、黄芪，甚则陈氏木香散、异功散、肉豆蔻丸可以并进。　　泄泻古人原有别，肠垢鹜溏分冷热。痘中泄水泄血脓，勿使汤丸轻止濇。　　经云：协热而利者，其肠必垢；协寒而利者，其溏似鹜。寒则温之濇之，热则清之通之，此古人之治法也。痘疮养脓收靥之时，有泄泻者，此为大忌，恐中气虚而毒复陷也，故专以温补止濇之法为正。然有利清水者，有利脓血者，又不可与虚寒者衮衮同论治也。盖利清水者，曾有大渴，饮水过多，蓄聚于中，渍灌肠胃，今乃作利，此蓄水泄也，水去尽则止。利脓血者，因痘不收，以成倒靥，中气充实，毒不得留，乃自大便而下，此倒靥泄也，泄尽脓血自愈。若不知此二证，待其自愈，或妄投止濇之剂，则根蒂未除，枝蔓滋长，源泉欲塞，决溃更多，吾见其悞死者多矣。　　失气原表足太阴，肠中贲响足阳明。相同泄泻休差悞，谷气消亡大限临。　　按《灵枢经》足太阴脾经，是动则病得后与失气，则快然而衰；足阳明胃经，是动则病腹胀贲响。可见失气者，脾败而谷气下脱也；肠鸣者，胃败而中气下陷也。病痘之人，不宜有此，与泄泻同，皆是死证。泄泻者，水谷糟粕之物；肠鸣失气，肠胃生养之气也。　　痘疮手足最宜温，热甚须知毒亦深。若是四肢多厥逆，此为恶候必归冥。　　痘疮手足和暖为贵。养浆之时，手足发热，手足必有汗，此毒热郁于中，必大小便不通，脉沉滑数疾，宜利之，三乙承气汤去芒硝主之。手足厥逆者，此阳气欲脱，必自利不止，或吐，脉沉细微弱，或浮大而虚，宜急温之，理中汤加熟附子，或陈氏异功散。服药后，手足和暖者生，厥者死。若大便秘，小便不通，烦躁狂妄，腹胀喘渴，脉沉滑数，疮不起者，此陷伏之证，为阳厥，百祥丸、三乙承气汤主之。　　浆成毒解贵安宁，脏腑和平神宇清。烦躁不眠何以辨？但从疮痘认分明。　　疮痘始终贵于安静。脓成之时，毒已化解，脏腑平和，神宇爽快，尤宜安静也。若忽加烦躁不得眠者，但就痘子上辨之：如脓多清淡，尚不满足，此毒犹在里，未得尽出也，龙脑膏主之。如脓已成又饱满因发热干浆而烦者，此宜利小便，导赤散主之。如疮子太密，脓成之后，心血亏耗，虚烦不得眠者，四物汤去川芎加人参、麦冬、栀仁；又酸枣仁汤主之。　　几见成浆饮食难，错喉呕吐病相干。语言清亮终须吉，暴喑无声疗莫痊。　　凡痘疮密，咽中亦有之。成浆之时，咽疮早熟，肉虚皮薄，易致破损，疮瘢新嫩，触之即痛，痂皮沾滞，痰延缠裹，所以堵塞，饮食难入，勉强吞咽，则为疼痛所苦，痰涎所隔，是以水入则呛，谷入则呕也。如语言清亮者可治，甘桔汤加牛蒡子、天花粉，利咽膈，化痰涎，惟多饮之，自然平愈。若声哑嗄语言不出者，咽喉溃烂，不可治矣。　　痘疮皮嫩色娇红，待得成脓痒又攻。调理勿令今有此，除非肿灌痘重重。　　凡痘疮皮嫩色娇者，到成脓时，多生搔痒，先当调理，勿令有此可也。若失于早治而发痒者，内服消风化毒汤，外用茵陈熏法，破者以白龙散敷之。大抵痘疮作痒，乃是恶候，吉少凶多。如其人能食，或大便坚，抓破之处，复灌成脓，原无痘处，续出大小不等，虽尽痒破，可治。内服十全大补汤、苦参丸间而与之，外以灭瘢救苦散、合百花膏涂之。若搔痒之时，其人颠倒闷乱，抓破之处，不复肿灌，或成坑窟，或即干黑，或皮自脱；又加以呛水呕食，水浆不入，或泄泻，或寒颤咬牙，或失声，或手足厥逆，或狂叫，皆死证也。　　待到成脓结靥时，最嫌搔痒又相催。苗而不秀空惆怅，雨打梨花落树枝。　　痘疮始终所忌者，搔痒也。到得成脓将靥，十分凶险。已过大半，若无搔痒，可计日求安矣。如作搔痒，吉凶犹未可知，必视其所发，观其所因，察其情状，以施治法，决生死。视其所发者，或发于手足，或发于胸背，拂之则止，禁之则听者，吉。若发于正面，搔痒不止，皮脱肉干者，凶。观其所因者，或因吐泻少食，脾胃既弱，气血不荣者，虚痒也，可用陈氏温补之法则痒可止。或因秽恶之气，触动邪火者，暴痒也，惟用熏解之法即止。或因痘疮之熟，邪气尽解，正气渐生，气血调和而痒者，此美疾也，不须服药。若无所因，自生瘙痒者，原是恶痘，不得善成。察其情状者，如搔痒之时，乍作乍止，精神清爽，不自抓搔，欲人抚摩者生。若搔痒无时，神识昏沉，胡抓乱舞，摇头扭项者，决死勿治。　　正面诸疮不可伤，略伤一处便非祥。当时即止浑无忌，破尽须教目下亡。　　凡视痘疮，以正面为主，苟于眉目鼻面之间，抓破一处，此肺有热也，急用甘桔汤加牛蒡子以解之，其痒即止，乃佳兆也。若痒不止，浸淫渐开，气愈泄而痒愈急，必至满面抓破而死。　　额上疮如沸水浇，溶溶破烂不坚牢。渐延面颊都如是，泄尽元阳限到头。　　凖头唇上与眉心，两颊耳边不可轻。脓未成就先黑靥，莫将干较语时人。　　手足诸疮要饱浆，充肥苍蜡喜脾强。淡清虚鳖多灰白，纵得干收有后殃。　　凡手足痘疮，最要脓浆饱满，乃脾胃强，气血足也。若灰白色或清淡水，或虚馁鳖塌，此脾胃弱，快斑越脾金汤主之。如此者，纵得收靥之后，必手足脘膝及关节之处，发痈毒也。　　两臀肩背诸疮子，展转揩摩最受亏。惟有正疮能耐久，不然粘着便无皮。　　痘疮成浆，多喜仰卧，惟肩髆背臀，展转摩擦，最受亏苦。若痘子好者，自然坚厚，耐久不破；其次则收靥稍迟，脓熟自溃。最可恶者，如汤火之疱，水去皮脱，又疮自破，清水非脓，黑(黑干)干焦，是皆不治。　　才试浆时未饱囊，疮头有孔漏脓浆。依然团聚封疮孔，泄去真津毒气藏。　　痘疮作脓窠之时，最要皮厚，包裹完固。若脓未成，忽然疮头有孔，其水漏出，或结聚成团，堆于孔外者；或水去窠空，自干黑者，俗名漏疮，必死。若脓熟之后，窠皮亦熟，浆水沸出，因而结靥，此头额正面之间多有之，俗谓之堆屎收，不可以漏疮例论。盖漏疮脓未成，堆屎收脓过熟也。　　遍身疮痘作脓窠，涕唾稠粘咯吐多。强忍直当收靥后，自然毒解得平和。　　痘疮者，每至作脓窠之时，喀吐痰涎，稠粘脓结，或有脓血夹杂者，咽喉不利，饮食亦少，此肺受火邪，津液不足，故多粘痰。喉舌牙齿之间，疮溃血出，惟用甘桔汤加牛蒡子、天花粉，清肺化痰，利咽膈，直待收靥之后，自然平和，不可妄用大凉之剂。　　痘疹脓浆赖血成，几何津液受熏蒸。舍空血耗神明乱，睡里呢喃唤不醒。　　痘内之脓，皆身中之血蒸熏而成。疮痘稠密，脓血周遍，津液耗消，心主血，血虚则舍空。故心热者，虚烦不得眠，酸枣仁汤主之。心虚者喜睡，梦中呢喃，如与人言者，多怪诞之事，唤之不醒，安神丸主之。若昏闷甚者，先以龙脑膏开其心窍，后以安神丸、人参麦门冬汤送下。　　起发成脓未失期，渴而饮水不须疑。气亏血少无津液，润燥生津法更奇。　　痘疮全资血气之养以致成就，今痘出太密，气不期而自亏，血不期而自少，故津液不足，咽干膈焦而渴也。法宜养气生血，益津润燥，人参麦门冬散、葛根解毒汤主之，切不可以冷水生冷及寒凉之药，损其胃气，则津液不生，烦渴不止而变生焉。　　脓窠已作中无毒，腹痛多因燥粪攻。若是便清曾受冷，好将汤散及温中。　　痘疮初出腹痛者，毒在里也，桂枝大黄汤。起发不透腹痛者，陷伏也，三乙承气汤、宣风散。作脓腹痛者，毒已出，又无陷伏，其人不大便者，必然燥屎也，当归丸、胆导法以通之。便清者，必受冷也，急与理中汤加桂枝，或黄芪建中汤加白朮、木香主之。　　表里无邪一向安，忽然腹痛又加烦。痘疮色变成灰木，此候常因饱食干。　　此必伤食得之。先以丁香脾积丸，原物汤下，去其宿食；后以人参白朮散去葛根加青、陈、橘皮，与养脾丸相间调之。　　未得成脓先溃烂，此候得之轻发散。除非脾胃本来强，曾见几人成倒陷。　　夫痘疮未成，脓先即溃者，此名斑烂，由当发散而不发散，则毒气闭塞，喘促闷乱；不当发散而悞发散，则热毒随阳气暴出，遍身皮肉溃烂。治之宜调脾进食，令大便得所，安养荣卫，生肌解毒，宜十全大补汤去桂枝加防风、荆芥，多服佳。大便秘，以胆导法润之。脓水不干，以败草散衬之。斑烂作脓痛甚者，以天水散和百花膏涂之。又有发表过甚，外为斑烂而内虚，阳气不守，脏腑自利，此又急当救里解表，陈氏木香散主之。厥逆者，异功散。　　痘疮磊落本无多，到得成脓不结窠。不是脾虚常食少，定知陷伏认差讹。　　疮痘初出磊落，起发亦透，只结脓窠时，却不作脓，往往变为坏证。或因其人不能食，脾胃虚，或又自利，不知调理，或出未匀，发未透，毒气陷伏，妄谈稀疏，此皆人事不修，非干时毒而然也。　　失声四证要端详，肺浊心微声不扬。哭语无闻因肾怯，哑嗄不出是咽伤。　　失声之证，痘疮所忌，当于养脓结靥时候之。有吉有凶，不可一概作凶断也。此有四证：如声浊不清响者，此火毒上熏，肺先受之，肺主五声，肺热则胀，孔窍闭塞，甘桔清金散主之。如声小气短，近听则闻者，此心火太亢，血槁气消，故虽有声而不远扬，导赤通气汤主之。此上二证可治。若啼哭无声而见其泪出，语言无声而见其口动者，肾败也。其声哑嗄如破如硬者，此喉溃烂也。此上二证不治。　　寒战咬牙虽不祥，养脓结靥更宜防。能将形证分凶吉，可许婴童司命长。　　痘疮所忌者，寒战咬牙二证也。单见且凶，况双见乎。养脓结靥之时，尤不可见，然亦有凶有吉。如焮肿红紫，大小便秘，烦渴饮水，此表里俱实，寒战者疮痛而振摇也，咬牙者忍痛而咬其牙也，乍作乍止，宜四顺清凉饮加连翘、木通、金银花主之。如青干黑陷，大小便不通，烦躁大渴不止者，此纯阳无阴，宜防风通圣散合枣变百祥丸主之。若腹胀气喘，谵妄足冷者，倒陷也，不治。如溃烂灰白，泄泻不止者，此纯阴无阳，宜陈氏木香散、异功散主之。若瘙痒闷乱，腹胀气喘足冷者，倒陷也，不治。　　咳逆原知有几般，此名恶候古今传。若逢呕哕虽同论，莫作寻常小病看。　　咳逆者，如噎食噫气之状，俗呼呃逆者是也。厥逆之声小且短，其气似入而非入，呕哕之声大且长，其气似出而非出；呕者声清，哕者声浊，皆有声无物也。经曰：木陈者叶必落，弦绝者声必嘶，病深者声必哕。由此观之，其为死证明矣。　　痘疮正色喜红鲜，到得脓成又不然。曰白曰苍皆正色，若犹红嫩转成愆。<br />

                    <br>
                        　　　　　养脓决生死诀<br />
<br />
　　一养脓时，只是清水，皮薄如水泡者，三四日后，决痛痒抓破而死；设不痒塌，亦发痈死，勿治。　　一养脓时，干枯无水，都是空壳，决作搔痒，或发痈死，勿治。　　一养脓时，未成脓浆，犹似血水，忽然干收者决死，勿治。　　一养脓时，忽然作痒，正面抓破，皮脱肉干黑者决死，勿治。　　一养脓时，忽然泄泻，日夜无度，汤丸不效，足冷者决死，勿治。　　一养脓时，或疮色青紫，或带灰白，寒战咬牙失声者决死，勿治。　　一养脓时，腹胀气喘，足冷闷乱者决死，勿治。<br />
　　　　　收靥证治歌括<br />
<br />
　　脓窠结就正鲜肥，疮顶微焦欲靥时。渐次干收无急慢，痂皮圆净转春晖。　　痘疮收靥有真诀，面上身中要合格。面上吐浆顶聚珠，身中结疕坚如墨。　　凡痘疮收靥之时，面上是一样收，身上是一样收，谓之合格，乃正靥也。若面上如身上收，身上如面上收，谓之不合格，乃倒靥也。面上痘疮收格，痘顶吐脓，结聚如珠子样，满面皆然，磊落可观，惟两耳与身上痘疮收格，皮脓干结如螺靥样，紧净坚厚，易自脱落。　　收靥如将日数拘，几曾算得不差殊？但凭本痘分疏密，更向其人论实虚。　　痘疮收靥已无邪，不疾不徐乃更佳。太疾却防余毒壅，太迟溃烂不成痂。　　痘疮收太急者，毒邪未尽，煎熬津液，以致速枯，必为目病，为痈毒，为诸怪疾，甚至横夭，宜微利之以彻其毒，当归丸主之。如收太迟者，中气已虚，脾胃太弱，不能荣养肌肉，使之完就，以致溃烂，内服十全大补汤，外用败草散衬之。　　当收不收疮溃烂，内外审候是何变。以法求之要着痂，痂不得成为倒靥。　　痘疮过期不收，遍身溃烂者，此与斑烂不同，乃热太过也，其候不同。或因天寒失于盖覆，使疮受冻而不收者，宜内服五积散，外用乳香烧烟于被内熏之。或因天热过求温暖，使疮被蒸而不收者，宜内服人参白虎汤或五苓散，外减去衣被，令少清凉，以天水散扑之。或大便秘结，内外极热，毒气散漫，无阴气以敛之而不收者，宜内服宣风散或三黄丸、四顺清凉饮，外用胆导法，以败草散衬之。或泄泻气虚，脾胃弱，津液少，肌肉虚而不收者，宜内服陈氏木香散，外用败草散。或因渴饮冷水过多，以致水渍脾胃，湿淫肌肉而不收者，宜内服五苓散。如因食少气虚而不收者，人参白朮散去葛根加桂主之。已上诸证，以法治之，已溃者结薄痂，未溃者结痂，方为佳兆。若痂皮俱不结者，成倒靥矣。　　遍身溃烂少完肤，脓血淋漓势已痡。坐卧不能惟用衬，瘢痕欲灭却宜敷。　　痘溃烂者，用败草散或荞麦粉，以绢袋盛于身体上扑之，更多布席上衬卧尤佳。面上欲成瘢(黑干)者，用灭瘢散和百花膏敷之。　　但到收时脓自干，收藏敛束贵周圆。莫教溃烂痂皮嫩，至此还将倒靥看。　　痘子初出，磊落成个，后来长大作脓，始相连串，外虽相串，皮下犹一个是一个；至于结痂，肿消脓干，现出初来本形。所以收藏敛束，要完全坚厚，复成个数为贵。或根脚相通，皮肉尽串者，结痂之时，亦要干净，无有淫湿及溅破者，次也。若未成痂者溃烂，已成痂者只是嫩皮，此倒靥也。　　痘臭须知有几般，时师莫把混同谈。养脓有觉为凶兆，结靥才知作吉看。　　《难经》云：心之臭焦，肝之臭臊，脾之臭香，肺之臭腥，肾之臭腐。五脏皆属于心，故曰臭从火化也。《内经》云：诸痛痒疮疡，皆属心火。故痘疮之证，心火主之。凡论痘疮到结靥时才有臭者，此痘子成熟之气，邪气自内而出也，吉。若养浆之时，即有臭者，此毒火熏蒸之气，积于中而见于外也，凶。又或搔痒抓破，及溃烂肿灌之时，其臭焦者，心火盛也，危；其臭臊者，肝火盛也，死；其臭腥者，肺火盛也，危；其臭腐者，肾火旺也，又为腐痘之气，必死不治。惟臭香者，脾也，水谷之府，无所不受，故吉。　　收靥原来贵整齐，臭腥溃烂事生疑。过期见此还为顺，未及收时作逆推。　　痘疮收靥，圆净坚厚如螺靥者，上也；头穿脓出，堆聚成痂如鸡矢者，次也；皮破脓出，痂薄如纸者，又其次也；皮烂脓溃，不成痂皮，脓汁腥臭者，斯为下矣。如已过期，譬如瓜果熟久则烂，此造化之常，还作顺看。若未及时，则为斑烂，乃逆候也，故倒靥而死。　　倒靥谁知毒入里，死中求活治得理。便秘腹胀急下之，自利则平如手取。　　痘毒当靥不靥，复入于里者，谓之倒靥，此死证也。元气素怯，又不食常自利者，陈氏木香散、异功散，死中求活，圣药也。如原无泄泻，大便久秘，今添腹胀喘呼，此毒之盛薄蚀元气，复入于里，宜急下之，排毒散。若不急下，则肠胃不通，营卫不行，益加喘满躁闷而死矣。若毒入里，忽然自利者，此人脾胃素强，毒气难留，故自利之。须看利下之物：如利痂皮脓血者，毒气得出为顺，不可止之，待利尽脓血自愈；如利水谷者，此毒气反驱水谷，脾虚不能制之，其证为逆，不可治也。　　原疮溃烂复成疮，痘出重重渐作浆。此候未曾成倒靥，便坚能食得为良。　　如痘疮破损溃烂者，复肿灌作疮，不致干枯，原无痘疮处复出一层如初出之状，亦以渐起发作脓者，此里气充实，毒不得入，犹在于表，未成倒靥，逆中之顺证也。但疮子重出一番，必其人能食，大便坚，足以胜其再作之毒。如食少大便润者，用十全大补汤，人参白朮散相间服之。自利者，用木香散异功散、白豆蔻丸主之。盖病久气血，惟利温补，不可再解毒也。　　靥时表解里当和，忽尔通肠泄奈何。不是里虚元气脱，必然倒靥毒邪多。　　收靥之时，忽尔洞泄水谷者，此中气暴虚，不能禁固水谷；或毒气乘虚入里，欲作倒靥，并宜陈氏木香散、异功散、肉豆蔻丸主之。利止者佳，利不止者阳脱而死。　　溃烂最毒面居先，阳毒从阳心火炎。能食便调无别苦，可投良剂保伤残。　　痘疮溃烂，先伤于面者，面乃诸阳之会，痘乃纯阳之毒，以类相从，如水就湿、火就燥也；又心之华在面，诸疮皆属于心，心火上炎之象。如面疮已破，肿消目开者，此不着痂，先已干燥，病为倒靥，死在旦夕。如已破复灌，满面成饼，焦裂溅起，脓血淋漓，食谷则呕，饮水则呛，咯吐粘涎，语言哑嗄，口中气臭者，此脏腑败坏，故诸证尽见也，淹延闷绝而死。如疮溃烂，饮食无阻，大小便调，更无他苦如上证者，此则可治，内用十全大补汤、升麻解毒汤相间服之，外用灭瘢救苦散、百花膏合而敷之。　　阴阳界限在人中，任督分来上下通。宜向此间渐收靥，阴阳相济得和同。　　人中为任督交会之衢。督乃阳脉，自人中而上，任乃阴脉，自人中而下。故自凖头至印堂，与颏至鸠尾相应；印堂至发际，与鸠尾至膝相应；发际以上与膝以下相应。痘疮收靥，但观面上收到之处，则知身上收到之处矣。凡痘子自人中上下左右，先出先靥者吉，阴阳变合相济之理也。若自额角先靥者孤阳不生，足下先靥者孤阴不长，皆凶兆也。　　阴阳相济得相成，阴寡阳孤势不行。不信但看头与足，痘疮难靥自分明。　　造化之理，生于阳者阴成之，生于阴者阳成之。凡痘疮收靥，头自发际以上，阳气独盛，谓之孤阳；足自膝以下，阴气所聚，谓之寡阴。所以诸疮皆靥之后，此二处难靥，乃造化自然之理，不可作倒靥论。　　曾见伤犯灌成疮，待到收时不敛浆，脓汁淋漓多痛楚，急宜治疗免残伤。　　痘疮结脓窠之先，或曾伤犯破损者，灌烂成疮，至于收靥，此独不靥，脓汁不干，更多痛楚。若不急治，渐成疳蚀疮，损骨伤筋，以致横夭，宜内服十全大补汤，外用灭瘢散和百花膏敷之。　　几个顽疮不肯收，无时痛楚血长流。此成疳蚀难调理，日久堪嗟一命休。　　痘子已成疳蚀疮者，若在肢节及诸虚怯软弱血气俱少之处，色青紫黑，肿痛溃烂，以渐延开，血自出者难治。若所生之处，在于阳分，不痛不烂，色不变，血不出者，以绵茧散主之。　　一向浑身只温暖，忽加烦热减精神。干浆焦靥宜如是，只怕生来内外因。　　痘疮常宜温暖，有热不可尽去。如一向身温，今反发热者，俗名干浆，此亦常候。只怕内伤饮食，外感风寒，以致发热，又当别论。然病久气虚，不可轻用汗下。因外伤者，桂枝葛根汤加人参。因内伤者，木香大安丸主之，并宜用连翘汤。凡痘出太密，身有壮热可嫌者，连翘汤，圣药也。　　待到浑身脓水干，纷纷时俗怠心生。不知禁忌多翻变，一篑难成九仞山。<br />
　　　　　痘靥辨生死诀<br />
<br />
　　一痘靥时，面上遍身臭烂，不可近，目无神采者死，勿治。　　一痘靥时，遍身搔痒，抓破无水，皮卷起如豆壳干者决死，勿治。　　一痘靥时，两腮干硬，按之如石者决死，勿治。　　一痘靥时，泄泻不止，遍身溃烂足冷者决死，勿治。　　一痘靥时，搔痒不止，寒战咬牙失声者决死，勿治。　　一痘靥时，呛水失声干呕者决死，勿治。　　一痘靥后，痂皮不脱，不思饮食，昏愦闷乱者决死，勿治。<br />
　　　　　落痂证治歌括<br />
<br />
　　疮痂自脱痘瘢明，无凸无凹皮肉平。容貌不殊原未病，泰来否去一番新。　　满面天黥黑(黑干)添，形容变尽发毛更。傍人乍见应难识，恰似重来生一般。　　落痂之后瘢赤黑，爱养能教瘢自灭。突起还将风热论，凹陷却因虚里得。　　疮痂落后，其面瘢或赤或黑者，用四白灭瘢散，临睡以清蜜水调搽面上，至晓以水涤去之，自然白莹脱去，更宜爱护，不得早见风日，经年不灭。如疮瘢突起成凸者，此热毒未尽，解毒防风汤主之，外更用蚬子内水摩之。如陷下成凹者，此脾胃虚不能长肌肉也，人参白朮散加黄芪主之。　　靥后痂皮令自脱，日久不脱脾胃弱。莫教搏掐又伤肤，反复成疮肤似剥。　　痘疮收后，其痂自脱者佳。不脱以百花膏润之，令其速脱，稍迟则干硬，深入肌肉，经久方脱，遂成瘢痕。然久而不脱者，脾胃虚也，人参白朮散加黄芪、官桂主之，不可挦掐剥去。若不禁手，反伤皮肤，复灌作疮，番复溃烂，一时难愈，其后多成疥癞也。　　痂皮不脱日时深，陷入肌肤必作瘢。胸背四肢犹自可，面颜岂可着瘢痕？　　凡疮痂日久当脱不脱者，胸背手足无妨，惟面上不脱，必成瘢陷。未脱者，以百花膏润之，令其易脱；脱尽之后，瘢痕黑黯者，以四白灭瘢散涂之。　　痂脱瘢痕黑暗多，劝君未可许无疴。毒邪归肾谁知得，只要其人表里和。　　凡疮瘢头面浑身，并黑暗者，未可便说无事，犹恐日前未慎，作脓收靥太急，此倒靥归肾也。但察其表里，如壮热大渴未除，烦闷昏睡少食，或大便不通，或自利，此真倒靥归肾也。若身温暖爽快，食渐加，大小便调和者，此疮瘢本色，无虑也。　　收靥迟迟不脱痂，神昏喜睡此无他。只因气弱神先倦，缓治求全不必嗟。　　如收靥既迟，疮痂不落，昏昏喜睡者，此邪气已退，正气未复脾胃虚弱，宜调元汤加麦冬合安神丸，或只用枣仁汤缓缓调理，待气血平复，荣卫和畅而安矣。　　脱痂胃气未全舒，饮食安能便有余？若是食多休浪喜，胃中邪热不曾除。　　疮痂既落，中气暴虚，多不能食，必借人参白朮散去葛根加陈皮、木香以调养之。其间或有疮痂脱而能食者，是胃中宿有蕴热故也。盖胃热则消谷，所以能食，其人必大便稍秘，或大便难，当用三黄丸利之。否则恐胃热不去，郁为口臭齿腐生风之证；流散四肢，则发为痈疽肿毒。然有一等脾胃素壮实者，平素能食，大便亦不至有秘结之患，此又不可一概论也。凡痘自成脓后，先四五日未大便者，惟有胆导法。　　痂脱浑身一扫空，瘢痕凸肿尽成脓。依然个个如先样，形证轻微却不同。　　痘疮收靥之后，痂皮尽脱，曾见瘢痕凸起，复作脓窠，依旧结一层疕子者，或因收靥太骤，毒气未尽；或因悞服温补之药，多啖肥甘之物，饮酒喜食煎炒辛热；或因出风太早，营卫郁而不通，皆能复成此证，亦与前日一般，但无苦耳。若此者，毒邪外散，决无留毒之患。　　疮痂脱处落纷纷，几处犹然脓水成。硬疮蓄脓原毒壅，空囊停水里肌平。　　若已正靥，痂起自脱，或面上或手足，成片结硬疮，头虽焦，中蓄脓浆者，此是原出疮子之初，其处太密，糊涂成片，无复颗粒，所以毒壅于里，不能起发作脓结痂也。但用灭瘢救苦散和百花膏涂之，待脓尽痂起自愈。或手足腕膝之间，疮窠连串，作一大块，脓化作水，停蓄于中，恰如囊袋，皮不破，水不出，日久只如是者，此里面肌肉已好，原有疮皮剩于外也，宜用针抉出其水，自干脱矣。　　差后新虚气未平，便宜调护保安宁。皮肤嫩薄风寒袭，肠胃残伤水谷停。<br />
　　　　　痘后余毒证治歌括<br />
<br />
　　痘疮靥后喜无邪，人渐清宁食渐加。若此痘中还更苦，莫言无事便矜夸。　　痘疮轻者自无乖，逆重从来有后灾。不是毒邪根里得，或因调治悞中来。　　痘疮靥后难调理，表里俱虚无纵弛。此与伤寒复同病，补虚为本而已矣。　　古云痘毒只三门，自我推求未足凭。五脏有邪皆有证，各随形证审来因。　　痘科云：痘后余毒，一者疥，二者痈，三者目赤。夫疥者，心病也；痈者，脾病也；目赤者，肝病也。胎毒之发，五脏各有一名，如心为斑，脾为疹，肺为脓泡，肝为水泡，肾为黑陷是也。发热之初，五脏各具一证，如呵欠惊悸属心，项急烦闷属肝，喷嚏咳嗽属肺，吐泻昏睡属脾，耳凉骩凉足凉属肾是也。何以余毒只心肝脾三脏有之乎？以三脏之证，又不止于此乎？或者举其重而言之，欲人推广之耳。如毒归于心则为斑疹，为惊悸，为痒痛，为壮热，为咽干而渴，为汗，为丹瘤；毒归于肝，则为闷乱，为水泡，为腰痛，为目病，为卵肿，为干呕，为手足拘挛，为吐蛔，为寒战咬牙；毒归于肺，则为咳，为喘，为衄血，为疮干燥皱揭，为肩臂痛；毒归于脾，则为吐，为泻，为肿，为胀，为腹痛，为唇疮破裂，为舌本强，为手足痛，为不食；毒归于肾，为黑陷，为猝失声，为手足逆冷，为咽中干痛，为饥不欲食，为多睡；毒归于肠胃，为泄，为痢脓血，为肠鸣失声，为大便不通；毒归于膀胱，为小腹满痛，为溺血，为遗尿，为头睡痛，为目上视。已上五脏之证，略举其概，临病之工，不可不审。　　痘后留邪作肿痈，或为结核论相同。但将毒气分深浅，莫使余邪透骨缝。　　此下二条言痈毒也。<br />

                    <br>
                        　　看在何经用引经，肿时不与溃时论。补中托里分虚实，决毒排脓视浅深。　　凡治痘痈，先看在何经络，分气血多少，用引经药。如太阳经羌活、防风，阳明经升麻、白芷，少阳经柴胡，少阴经独活，太阴经防风，厥阴经柴胡。若初红肿硬痛者，以针刺之，口吮去恶血，以拔毒膏敷服，解毒内托散。气实能食，大便坚者，用排毒散疏利之。气虚食少者，用十宣散或流气饮。毒浅而小者，只内服小柴胡加生地黄汤，外用神功散或拔毒膏贴之，此治肿疡之法也。若已成脓而未溃者，以铍针抉去其脓，勿使内溃，已溃者用十全大补汤主之，此治溃疡之法也。大抵痘毒发痈在手肘腕足膝腘中者多，若在手腕发者属手太阴肺经，在足腘发者属足太阴脾经，并用解毒内托散主之。　　遍身疥癞候何宁，败面残形亦可矜。挦掐肤伤为毒浅，熏蒸肉烂受邪深。　　此十条言疥毒也。痘后遍身疮癣，如疥如癞，脓血浸淫，皮肤溃烂，日久不愈，此毒气弥漫，散于皮肤，宜升麻葛根汤、防风解毒汤、苦参丸主之。若因挦掐成疮者，只以百花膏涂之。　　疳蚀顽疮亦可嫌，时时流血不曾干。穿皮消肉成瘢陷，腐骨伤筋作夭残。　　此毒在脾也。痘后疳蚀疮者，毒壅肌肉，内透筋骨，外连皮肤，时痛出血，日久不痊，亦恶候也。内服十全大补汤，外以绵茧散贴之。　　毒散皮肤有数般，或为瘾疹或成丹。丹瘤凝结从深论，瘾疹分疏作浅看。　　此毒在心肺二经也。痘后毒气散于肌肉皮肤者，病有数般，或为瘾，皮上起如疙瘩，瘙痒爬搔更多，内服解毒防风汤，外以荜衣汤洗之。或为疹，皮上如蚊蚤所咬之迹；或如小疥子，即麻子也，升麻葛根汤加防风、荆芥穗主之；热甚渴者以人参白虎汤相合服之。或为丹瘤，红肿作痛，手不可近，流移上下，过心肾者即死，宜内服小柴胡加生地黄汤；外用蜞针法，吮去恶血自消，或用砭法。若但红不肿不痛者，斑也，人参白虎汤加黑参、大青、生地黄主之。　　眼中翳膜忽遮睛，瘾濇难开若雾云。但用汤丸频解毒，勿轻点洗反伤明。　　此下二条，言目病毒在肝也，宜蝉蜕散、四物汤加柴胡主之。　　暗中强视泪盈腮，略见阳光不敢开。此是羞明差别法，莫将肤翳混同猜。　　痘后目闭泪出，不敢见明者，此羞明证也，宜洗肝明目散；便秘者泻青丸。或能开目只视物昏者，此血不足也，四物汤加密蒙花。目中赤者，洗肝明目散主之。　　热毒乘虚入腹中，大肠干濇便难通。如逢热结膀胱里，溲不来时又病癃。　　此言毒在大肠膀胱也。小便不通者，五苓散、导赤散；大便不通者，三黄丸、四顺饮、三乙承气汤；大小便俱不通者，八正散、通关散斟酌用之。凡靥后余毒未尽，有诸热证者，并宜大连翘汤，多服佳。　　而今泄利又何如？治法难将一例拘。能食渴多知是热，脉微食少又为虚。　　此下皆毒在肠胃证也。痘后泄泻，其证有二：如能食而渴脉盛者，此热入大肠也。渴者，内热也；能多食者，邪热杀谷也；脉盛而数，热证也，宜黄芩汤加黄连。如食少不渴，脉微小者，此里气虚不能禁固水谷也，宜四君子汤加诃子肉豆蔻，或理中汤丸加熟附子；甚者以肉豆蔻丸止之。　　泄利频频见脓血，此是大肠多蕴热。莫将倒陷一般论，只宜解毒不宜濇。　　此言毒入大肠也。宜四物汤加黄芩、黄连、枳壳、荆芥穗，或黄连解毒汤加生地黄，勿作倒靥及用劫濇药也。　　胃家有热难留食，胃冷无缘纳水浆。若是痘家多属热，呕家圣药是生姜。　　此言毒在胃也。痘后呕吐者，是余毒在胃也。然有冷热二证：如心烦作渴，食乳甚急，聚满于胸中，然后吐出如射，其人面色带赤，手足心热，居处喜凉，此热吐也；如乳食水浆随吐，面青白，手足冷，大小便自利，此冷吐也。热吐者，橘皮汤加黄连、竹茹；冷吐者，益黄散。痘后余毒，多是热邪，其间冷证十有一二也。亦有伤食而呕者，但闻食臭即吐，不欲食，木香大安丸或养脾丸，并用生姜汤下。有饮水多而吐者，必吐清水，名水逆，五苓散主之。　　一向蒸蒸热未除，治宜详审勿差殊。便难烦渴方为实，清便肌疲本是虚。　　此毒在心经也。痘疮自初以来，一向发热，至于差后犹不少减者，此有虚实二证：如大便难，小便赤，能食而烦渴者，此实热也，以三黄丸或四顺饮，先解利里热；后用升麻葛根汤加地骨皮，解表热也。盖升麻葛根汤，治疮疹未发之先，已发之后，身热药也。如大便不秘，小便不赤，坐立振摇，饮食不甚进者，此虚热也，以调元汤加知母、麦门冬，虚甚者加炒干姜或熟附子少许以调之。　　遍身青黑色非常，口噤涎潮身反张。手足时时频瘈瘲，不逢识者少安康。　　此毒在肝经，成中风证也，宜消风散二钱，入蝉蜕末一钱，分为三服投，生姜薄荷汁及酒各数点，温汤进之，连二三服，或作瘾疹，或再出肤疹而愈；后以抱龙丸调理。　　搐搦非时俗曰惊，只因热毒内归心。若因伤食增潮热，腹满多烦乃食蒸。　　此毒在心肝二经也。痘后非时搐搦者有二证：一则心热留而不去，热盛生风，风火相搏，其人必喉中有痰目直上视，面赤引饮，居处喜冷，宜导赤散泻青丸清心泻肝，后以抱龙丸调之。一则病后多食，胃弱不能胜谷，谓之食蒸发搐，其人必潮热，大便酸臭，秘泄不调，或呕吐腹痛，先以备急丸、丁香脾积丸利之，后用木香大安丸、钱氏异功散调理取愈；不如只用抱龙丸更佳。　　手足拘挛不得伸，起居艰苦只呻吟。要知养血真良法，莫悞终身作废人。　　此毒在肝脾二经也。宜十全大补汤去地黄、白茯苓加川续断，多服乃佳；气虚者，少加川乌炮过行经。不可悞作风治，妄行发散反耗阴血也。　　终日昏昏似醉人，口中妄语若邪侵。谁知热入心包络，解毒安神泰宇清。　　此毒在心也。宜导赤散吞安神丸，待醒后以调元汤加麦冬、生地，四物汤加石菖蒲、木通、山栀仁相间服之，以抱龙丸调理而安。　　卒然昏睡不知人，饮食俱忘唤不醒。邪毒从今都解散，精神自此渐和平。　　此痘后虚故也。<br />
　　一朝手足冷如冰，盖覆重加不得温。痘正盛时为逆证，病今差后作虚论。　　厥逆者，痘疹逆候也。若在正盛之时，十无一生。今病已愈，气血久虚，脾胃大困，宜有此厥逆也，用调元汤加当归身、熟附子主之。　　咳嗽声多不得安，更无涕唾尽稠痰。莫拘死局轻调理，好把权宜用散丸。　　此下皆毒在肺证也。咳嗽，痘疹常证也，有寒有热，有虚有实，不可执泥一定之法。如自初出咳嗽到今未愈者，此肺中余邪未尽也，宜甘桔汤合泻白散加牛蒡子、马兜铃主之。如咳而热，大便难小便赤者，此热毒也，宜黄芩泻肺汤主之；大便润者，人参白虎汤合甘桔汤主之。如咳而大便溏，小便清，无大热渴者，此虚也，宜人参清膈散主之。如咳而血出者，甘桔汤加牛蒡子、软石膏、茅根汁主之。如向不咳，今始咳者，此风寒外感也，麻黄汤主之。　　咳嗽之时两胁痛，阴阳左右被邪干。不能升降多壅滞，解毒和平病早安。　　两胁，阴阳二气之所行也。胁痛是气不能升降之故，但解毒，毒气去则真气行，宜小柴胡加枳桔汤主之。　　未出腹痛斑毒攻，而今毒解已无壅。不因燥屎或伤食，必是中虚要建中。　　此毒在脾也。一则因大便未通，燥屎作痛，备急丸主之。一则因食过多，胃虚不能消谷腹痛者，便秘，丁香脾积丸；便利，木香大安丸主之。但燥屎痛者病在下焦，伤食痛者病在上焦，手不可按。若原食少，大便常润，忽尔作痛，此虚寒证也，病在中焦，喜用手按摩，黄芪建中汤主之。　　余毒留居心胃中，膈焦咽燥渴来攻。若是脾虚津液少，自然形证不相同。　　此毒在心胃也。痘家作渴，亦是常事。如痘后不宜有渴，忽然渴欲饮水，心胃二经，受邪热故也。其人必能食，大便秘，小便赤，舌燥咽干，宜人参白虎汤加黄连主之。若食少，大小便自调，虽好饮汤，咽舌不燥，此脾胃虚，津液不足也，宜人参白朮散；不愈，人参麦冬散加天花粉主之。　　病后那堪猝失音，语言不出意沉沉。咽伤苦痛痰多结，心热留邪舌不荣。　　此毒在肾也。痘后失音有二：咽痛不能言者，此毒气结于咽喉之间，痰壅作痛而不能言，天花散主之。心热不能言者，心中邪热未彻，肾虚不能上接于阳，虽有声而不能言，四物汤去川芎加麦冬、白茯苓主之。　　正气将回食渐加，缘何恶食却堪讶？不因食壅脾重困，或是中虚病未差。　　已下毒在脾经也。痘后邪气尽退，正气将复，脾胃略纾，宜渐能食也。若原不食，今因喜食太过，或原能食今又骤加，以致恶食不食者，此皆内伤有余证也，宜木香大安丸主之。如向未食，今犹不喜食者，此脾胃中气不足，宜人参白朮散去葛根加陈皮、木香研末，取二两，另用糯米二两，菉豆二两，各炒研末相和，枣子汤调服；稍能食，更兼进养脾丸、抱龙丸。　　寒热往来形似疟，不拘早晚如期作。只因调护少疏违，故惹风寒相击搏。　　痘后如疟，宜先以柴葛桂枝汤发去新受表邪，后以调元汤加当归、陈皮、白朮调之。　　面目虚浮忽改形，腹中胀满喘声频。邪风入肺疏通去，宿垢伤脾解利行。　　此毒在脾肺二经也。痘后面目虚浮，或久则一身皆肿者，此表气不足，出风太早，风邪乘虚而入，其治在肺，宜五皮汤先加桂枝微汗之，后只服本方。若遍身皆肿，以胃苓汤合五皮汤主之。痘后腹虚肿胀满，或气喘粗者，此有宿垢在里，不问余毒食积蓄水，宜先利之，宜塌气丸。利后以胃苓汤去甘草加人参、黄芪、大腹皮调之，其治在脾。如因新食作胀不肿者，用木香大安丸。　　漐漐浑身汗未休，肤濡发润亦堪忧。胃中气弱荣中热，若到亡阳治不瘳。　　此毒在心也。宜调元汤、当归大黄汤相间，并调败蒲散服之。如汗出甚，再用温粉扑之。若浑身如水发润者，或汗出如珠者，皆亡阳证，不治。　　血在身中怕妄行，火邪迫血血离经。鼻中衄出堪调理，便溺中来祸非轻。　　此毒在心肝二经也。自鼻出者，元参地黄汤主之，外用栀子炒焦黑研末吹之。自溺出者，八正散主之。自大便出者，桃仁承气汤主之。此与上自汗证同为热也。大便秘者，并与四顺清凉散主之。　　蛔动如从吐利中，必然肠胃热邪冲。若闻食臭虫才出，此证虚寒勿妄攻。　　此毒在肝也。痘后或吐蛔或利下蛔者，皆热毒入里也。热在胃则吐蛔，热在肠则利下。蛔利者，黄芩汤加桃仁、艾叶。吐者黄芩半夏汤加乌梅、川椒。若不吐利，但闻食即吐蛔者，此胃久虚，虫无所食，故闻食臭即吐，食已易饥，理中汤加乌梅、黄连、川椒主之。　　狐惑之证声哑嗄，唇口生疮诚可讶。龈根溃烂疳蚀疮，气臭血出名走马。　　此毒在肾也。其候最恶，化(上匿下虫)丸主之。如大便结者，以桃仁承气汤加槐子利之。或只牙齿龈肉溃烂者，此痘疕脱去，痰水浸渍为疳蚀疮，用绵茧散敷之。若气臭血出者，又名走马疳疮，内以黄连解毒汤加雄黄为丸，竹叶汤下；外以马鸣散敷之。或口舌生疮者，并宜洗心散。已上证大便秘者，并用四顺饮利之。　　痘后宜行解利良，勿令热毒得为殃。若逢余毒为诸证，缓药安能得早康？　　疮疹后须当解利，勿使余毒或在表，或在里，变生诸证也。解利之剂，如三黄丸四顺饮之类。若失于解利，致生诸证，须当用切中病源之药急治之，不可缓，恐病势滋蔓，反害人也。　　能医恶疮是良工，不宜怪异及虚惊。若然乍见成凶兆，枉请师巫祷鬼神。　　若有鸦鸣鼠鬬，虚响火光，蝙蝠入室，葱蒜扑人，夜生怪梦，病见死人，是皆不祥之兆也。<br />
　　　　　疹毒证治歌括<br />
<br />
　　疹为胎毒发于心，肺与相连热毒侵。咳嗽鼻中清涕出，且观双目泪盈盈。　　痘疹皆胎毒所发。毒者火也，故痘子大而焮肿者，少阳三焦火也，阳道常饶，故大而肿。疹子小而碎密者，少阳心火也，阴道常乏，故小而密。三焦，水谷之道路，脾胃主纳水谷，治痘专以脾胃为主，心肺属阳而位乎上，心火旺则肺受之。治疹专以肺为主，观其咳嗽者，火炎则肺叶焦举也。鼻流清涕者，鼻为肺之窍，以火烁金而液自流也。目中泪出者，肺热则移于肝，肝之窍在目也。或手掐眉目唇鼻及面者，肺热证也。　　凡遇冬温最不祥，民多疫疠发疮疡。或逢斑疹相传候，可用汤丸预解良。　　宜先服消毒保婴丹、代天宣化丸以预解之，可使毒微，不为已甚也。　　斑疹须明岁气先，勿轻汗下作伤寒。察人虚实施方法，莫犯天和损寿元。　　疮疹之证，其初发热与伤寒相似，但疹子则面颊赤，咳嗽喷嚏，鼻流清涕，目中泪出，呵欠喜睡，或吐泻，或手掐眉目鼻面，宜用升麻葛根汤，不可作伤寒，妄用汗下也。汗之则增其热，为衄，为咳血，为口疮咽痛，为目赤，为烦躁，为大小便不通；下之则虚其里，为滑泄，为带下。　　疹喜清凉痘喜温，能知痘疹不同伦。疹苗痘实无人解，谨始虑终用意斟。　　疹子初出，亦须和暖则易出，所以发苗之初，只要发出得尽，则毒便解，非若痘必苗而秀，秀而实，而后毒解也。痘子成实之时，若太温热则反溃烂不收，是痘之后，亦喜清凉也。故治痘疹者，无过热，无过寒，温凉适宜，阴阳自和，是为得之。　　疹毒从来解在初，出形毒解却无忧。腹中胀痛邪犹伏，喘促昏沉命必殂。　　疹子只怕不能出，如时大寒，以桂枝葛根汤发之；大热，以升麻葛根汤合人参白虎汤发之；不寒不热，以荆防败毒散发之；如兼疫疠之气，以人参败毒散发之。如用一剂不出，再作本汤发之，外用胡荽酒以苎麻蘸酒遍身戛之，务令亟出；如三四作更不出，加腹中胀痛，气上喘促昏闷妄语者，必死证也。　　过期不出势淹延，毒伏身中出现难。急用透肌休怠玩，岂堪脏腑受熬煎。　　发热六七日已后，明是疹子却不见出，此皮肤坚厚，腠理闭密，又或为风寒袭之，曾有吐利，乃伏也，急用托里发表之剂，麻黄汤去杏仁加蝉蜕、升麻，外用胡荽酒散麻刮之。如一向未更衣者，毒盛于里，伏而不出，河间凉膈散加牛蒡子主之。发之解之再不出者，死证也。　　蒸蒸发热咳声频，目胀面浮气上行。坐卧不安痰唾少，肺焦叶举热邪蒸。　　疹子初发热时，未见出现，咳嗽百十声不已，上气喘气，目肿面浮，时卧时起，此毒火内蒸，肺叶焦举，宜甘桔汤合人参白虎汤去人参加牛蒡子、薄荷叶主之。　　火热熏蒸汗润身，毒邪并迫血违经。汗多卫表邪从散，血去营中毒少轻。　　如汗太多，人参白虎汤合黄连解毒汤主之。衄太多，元参地黄汤主之。　　发热之时吐利并，任他所出不须惊。胞胎蓄毒从今解，肠胃停污自此清。　　自利，宜黄芩汤。吐利，宜黄芩加半夏汤。自利里急后重者，宜黄连解毒汤合天水散主之　　毒火熏蒸气上炎，咽喉自此正烦艰。从来痘疹多咽痛，莫作寻常喉痹看。　　痘疹咽痛，亦是常候，乃毒火上熏而痛也，勿作喉痹同论，妄用针刺。喉痹内作痈肿，故宜针决去恶血；痘疹只是咽干作痛，宜甘桔汤加牛蒡子，或射干鼠粘子汤细细咽之。　　疹毒如焚饮水饶，炎邪未许一杯浇。咽喉干燥心家热，津液枯虚胃脘焦。　　疹子渴喜饮水，纯是火邪，肺焦胃干，心火内亢故也。初发热渴者，升麻葛根汤加天花粉，或葛根麦门冬散。疹子出见渴者，人参白虎汤加天花粉、麦门冬；渴甚者，人参白虎汤合黄连解毒主之。　　一齐涌出莫惊惶，顷刻浑身朱锦装。似痘出时随又没，如瘢红处却成疮。　　出形鲜红，与伤寒发斑相似，但疹子粒粒成疮，非若斑之皮红成片，如蚊蚤之迹也。　　痘疮赤艳痒来攻，疹子红鲜毒得松。白疹血虚犹可疗，黑斑恶候莫相逢。　　疹发于心，红者火之正色也。若疹色淡白者，心血不足，养血化斑汤主之。色太红艳或微紫者，血热也，或出太甚者，并宜大青汤主之。黑者，死证也。　　疹子出没合阴阳，出以温和没以凉。连出不收阳气盛，迟迟间出是阴强。　　疹子出没，常以六时为准。假如子后出者午时即收，午后出者子时即收，乃阳生阴成，阴生阳成，造化自然之数也。凡此旋出旋收者轻。若一出连绵三四日不收者，乃阳毒太甚，宜大青汤解之。逡巡不出者，乃风寒外束，皮肤闭塞也，宜荆防解毒散主之。　　疹出浑身似火烧，毒邪壅甚急难消。解肌只许皮肤暖，救里宜令便溺调。　　疹子既出，热甚不减，此毒壅遏，宜大青汤解其表。便濇者，以黄连解毒汤合化斑汤，或大连翘汤解其里。大便不通者，河间凉膈散加牛蒡子主之。　　疹疮出尽得安宁，邪未尽时气未平。沸沸热烦邪尚炽，频频呕泄毒犹蒸。　　凡疹子如沸沸发热，烦闷不宁，如蛇在灰，如蚓在尘之状，或呕吐，或注泄，此毒邪壅遏，尚未出尽。烦热者，黄连解毒汤；呕泄者，柴胡橘皮汤。并外用胡荽酒，以苎麻蘸酒遍身戛之，待疹子出尽，则烦热自出，呕泄自止矣。　　疹毒余邪最作殃，几经恶候致张皇。时行疠气传相似，疫鬼勾魂赴北邙。　　疹子欲出未出之时，贵早发散，以解其毒，则无余灾。　　疹后流连热不除，蒸蒸烙手发毛枯。肉消骨立成疳瘦，得遇良工病可苏。　　疹子收后，身热太甚，或日久不减，以柴胡麦冬散；甚则以黄连解毒汤合人参白虎汤，与前方相间服之。如发枯毛竖，肉消骨立，渐渐羸瘦者，柴胡四物汤主之。　　发热无休神渐昏，忽然瘈瘲事堪惊。莫将风癎同调治，小便宜多患早宁。　　疹后热不除，忽作搐者，不可与急惊同论，用导赤散加人参、麦冬，送服安神丸。小便清者可治，短少者不可治。　　疹毒流殃走马疮，牙龈溃烂食难尝。唇疮声哑成狐惑，漏颊穿喉旦夕亡。　　凡疹后牙龈黑烂，肉腐血出，臭息冲人者，曰走马疳，马鸣散主之。若面颊浮肿，环口青黑，颊漏齿脱，唇崩鼻坏者，死证也。如唇口多疮，其声嗄哑者，曰狐惑，似化(上匿下虫)丸主之。更烦躁昏闷失声者，死证也。　　疹毒渐成休息痢，昼夜不停多窘急。勿轻劫濇图霸功，切忌噤口成恶疾。　　疹后泄利，日久不已者，日休息痢，宜黄芩汤、天水散，与香橘丸相间治之。若呕吐不能食者，多噤口，更肠滑不止，或下鲜血，或如尘水者，皆死证也。　　疹后连绵上气咳，发作百声终不歇。胸高肩息目虚浮，摆手摇头泉下客。　　疹后咳甚喘气逆气，发则连绵不已者，此肺中伏火，金虚叶焦，故咳也，宜人参清膈散主之。身热者，门冬清肺汤主之。若咳久不止，面浮目胞肿，胸高而喘息则耸肩，血自口鼻出，面色青或赤，鼻燥昏闷，摇头摆手者，皆死证也。　　疹家禁忌法须防，盐酢鸡鱼不可尝。欲莫从心终是福，物多爽口定为殃。　　疮疹收完幸平复，饮食如常无臲(臬兀)。心腹绞痛忽倾亡，还是气虚中恶毒。　　婴稚初离胎壳中，遍身斑驳似朱红。胎中热毒皮中见，莫作时行斑疹同。　　凡小儿初生未满月者，遍身红点，俗呼奶麻子是也，宜用溯源解毒汤与乳母服之。　　发热蒸蒸便已鞕，皮红似锦是名斑。莫将疹毒雷同论，笑杀时人一类看。　　凡天行病，若大便鞕结，热留胃中，故发斑。不可以疹子同治，妄用发表之剂，反增危剧。宜白虎汤去人参白虎汤去人参　白虎汤本无人参。前有人参白虎汤去人参之加减法，此当属之。加大青、元参、生地黄主之。大便秘者，以三黄丸微利之。<br />

                    <br>
                        　　　　　妇女痘疹证治歌括<br />
<br />
　　女人疮疹最难医，阴质从来血已亏。待得疮疹将发日，只愁天癸又当期。　　发热经行非正时，火邪追血血奔驰。急须凉血停为美，莫待中虚悔却迟。　　痘疹发热，经水忽行，却非天癸之期，此毒火内蕴，扰乱血海，迫经妄行，月事不以时下，以元参地黄汤，或四物汤合黄连解毒汤，以凉血为主，必欲其止；如久不止，中气虚弱，致生陷伏者有之。　　发热期逢经水行，毒邪行解免烦蒸。过期不止须当虑，补气温经令出匀。　　发热之时，经水适来如期，此积污得去，毒亦轻解，不须治之。若过四五日犹不止者，此热邪乘血室之虚，迫血妄行，宜先服小柴胡汤加生地黄汤以清血室之热，后用十全大补汤以补气血之虚，令其出匀，易发易靥也。　　发热适逢经水断，血室空虚防他变。若然谵妄神不清，热入血室治勿缓。　　发热之时，经水适断，宜早服柴胡四物汤加桂枝，以防血室空虚，毒邪乘虚而入，致生他疾也。若已增寒壮热，神识不清，妄诞见闻，言语错乱，此为热入血室。血室者，冲脉是也，肝主之。肝藏血，肝为血海，天癸之后，血室既空，热乘而入，宜四物汤合导赤散加麦冬，与安神丸相间服之。　　女子居经日已赊，岂堪疮疹病来加？却愁血海停污垢，更怕胞门伏毒邪。　　女子经闭谓之居经，满而不泻，病在心脾，冲任之间，已多积垢，毒邪发热之初，即当涤去停垢，桃仁承气汤主之，后以四物汤合匀气散加红花、木通治之。　　崩漏无时血已枯，泻而不满脏中虚。岂堪当此天行病，溅弱扶危救命躯。　　女子一向崩漏未止，气血已虚，若当疮疹，惟宜大补气血为主，十全大补汤；疮出灰白平陷，难发难靥者，更加熟附子一二片。　　起发胞浆忽动经，血虚气弱事堪惊。食多气壮无他虑，不尔须防陷伏临。　　宜十全大补汤主之，虚甚加熟附子。　　经行暴喑猝无音，血出津枯舌不荣。养血通心言语出，一朝声价重千金。　　先以当归养心汤养心血利心窍，待其能言，以十全大补汤调之。　　月事如行变坏疮，内虚陷伏已乖常。药灵中病终须吉，证逆违师倏忽亡。　　宜十全大补汤、夺命丹相间服之。其疮胖胀红绽，或疮空中再出一番者，大吉之兆。若加腹胀喘促，谵妄闷乱，寒颤咬牙，手足厥逆者，必死也。　　妊娠疮疹治应难，惟有安胎法最先。不可令胎轻触动，胎元触动命将残。　　初发热，以参苏饮发之。疮出现后，多服安胎饮为佳。渴者，人参白朮散。泻者，黄芪汤合四君子汤加诃子。色灰白起发收较迟者，十全大补汤去官桂。　　疮正甚时临正产，几人束手功莫展。涤除恶露相时行，补益元神休忌惮。　　孕妇出痘，正当甚时，忽临正产蓐者，只以十全大补汤。若腹中微痛，此恶露未尽也，宜去之，四物汤用熟地黄、白芍药，加干姜、桂心、木香、黑豆。　　产后如逢出疹痘，此时胎去免忧惶。只凭补益收功效，莫犯寒凉生气伤。　　妇人产后生痘疮者，只以十全大补汤、白芍药、桂、酒炒用，不可妄用寒凉，恐损发生之气。古今图书集成医部全录卷四百七十<br />
<br />
痘疹门<br />
<br />
　　　　秘传片玉痘疹【明?万全】<br />
<br />
　　　　　痘疹赋<br />
<br />
　　痘名天疮，疹呼麻子。喜红活以为宜，见黑陷而可忌。痘出肺脾，疹连心肺。随时令之寒暄，禁汗下于首尾。吉者饮食如常而清凉自调，凶者饮食反常而闭濇不利。咽喉切怕锁缠，面目不宜稠密。汗自出兮火从汗散，溺自出兮毒从溺出。疹爱清凉痘爱温，此愚夫之瞽言；虚则补而实则泄，兹圣人之大意。窃谓痘疮，尤为难治。视寒热于天时，分勇怯于人事。发散兮以升麻参苏，调理兮以参芪归朮。出太甚者消毒，色灰白者益气。焮肿秘结者，黄连可投；痒塌吐泻者，木香堪取。解毒兮栀子芩连，温中兮丁香官桂。务在消详，不可急遽。此先祖之秘传，宜子孙之爱惜。<br />
　　　　　始终验方<br />
<br />
　　痘疮发热作渴者，乃火邪甚也，用人参麦冬散。　　痘疮发热恶寒咳嗽者，因外感也，用参苏饮。　　痘疮发热发惊者，乃心肝二经之火甚也。《全书》云：惊痘不须忧，此吉兆也，用辰砂导赤散。　　痘疮发热腹痛者，或吐或泄，或吐酸臭兼食积者，用香砂平胃散。　　痘疮发热，唇焦作渴，此火邪内甚也，用凉膈散。　　痘疮发热，人事昏沉，狂言妄语，大便结，小便赤，或腹痛咽痛者，毒火内甚也，用黄连解毒、凉膈散。　　痘疮发热作渴，时时饮水，面赤唇焦，乃火邪内甚，看大小便何如，如大便结小便濇者，用加减四顺饮。　　痘疮发热作渴，时时饮水，面赤唇焦，此火邪内甚也。若二便如常，用麦冬散。　　痘疮发热咽痛者，乃毒火内甚上攻。如咽喉作痛，饮水难吞者，用甘桔汤。　　痘疮三日，热退痘出，此顺痘也，轻者不须服药。问有潮热未退者，只用升麻葛根汤加减治之。　　痘疮发热，小便不通者，膀胱有热也，用八正散。　　痘疮现形，夹疹夹斑者，用快斑化毒汤。　　痘疮发热，四围红活，当起不起，项陷四围无水色，或灰白色，乃气血俱虚也，用十全大补汤。　　起发顶焦，四围干枯无水色，乃火甚血不足也，则当凉血解毒托里，用加减四物汤。　　痘疮光壮，中虚作泻者，里虚也，用四君子汤。　　起发光壮，收靥咽痛者，用甘桔汤加减。　　收靥腹痛，屎臭泻泄者，兼食积也，用香砂平胃散。如积甚里急后重，兼赤白者，用香连丸同保和丸调治。　　收靥泄下脓血者，毒从内收，乃倒陷也。脓血尽自愈，不用服药。<br />
　　　　　始终歌方<br />
<br />
　　痘疮发热多昏睡，呵欠喷嚏又惊悸。或吐或泻寒热生，耳足微凉为少异。　　痘疮常治法，初用羌活汤。出后大补散，祖传别有方。　　羌活防风升麻葛，桔梗甘草赤芍药。柴胡前胡牛蒡炒，连翘酒洗如神脱。　　大补散内用参芪，川芎当归青陈皮。甘草芍药牛蒡炒，连翘木通一剂宜。　　痘疹发微热，头面出来稀。颈项胸前少，红润又兼肥。大小便如常，饮食似乎时。精神更清爽，出靥尽如期。此是好消息，何劳妙手医。　　热甚又烦躁，精神不明了。大小便闭濇，渴甚食渐少。吐泻或吐呕，虚肿咽喉呛。饮食都不思，闷乱眼又胀。肚胀气上喘，个个必死亡。　　第一发，羌活防风荆芥结，升麻干葛赤芍药，木通连翘甘草节。　　第二散，升麻干葛赤药羡，防风木通荆芥穗，甘桔连翘牛蒡炒。　　第三消，甘桔荆防赤芍翘，升麻木通牛蒡子，酒炒芩栀解毒高。　　第四除，荆防甘桔木通拘，酒炒芩栀翘赤芍，归梢生地鼠粘如。　　第五斑，归梢赤芍鼠翘甘，生地木通荆芥穗，芩栀酒炒退红鲜。　　第六毒，当归赤芍生地助，甘草木通牛蒡子，枳壳连翘加赤茯。　　第七解，当归白芍黄芪采，木通枳壳生甘草，荆芥防风还可买。　　第八调，人参黄芪甘草谋，木通归身白芍药，陈皮枳壳白芷梢。　　第九和，参芪白朮不用多，白芍当归甘草炙，陈皮枳壳茯苓多。　　第十保，参芪白朮炙甘草，当归白芍生地黄，枳壳陈皮山楂讨。　　第十一养，黄芪人参白朮讲，归身白芍白茯苓，甘草陈皮气血长。　　第十二病，参芪白朮甘草定，归身白芍麦门冬，陈皮茯苓方可进。　　第十三身，参芪白朮甘茯苓，归身麦冬白芍药，陈皮青皮山楂寻。　　第十四安，参芪归朮茯苓甘，白芍川芎麦地黄，青皮楂子枣同煎。　　痘初如作泻，火甚里又热。黄芩白芍药，升麻甘草节。木通赤茯苓，泻止添欢悦。　　痘中如作泻，人参白朮切。茯苓炙甘草，白芍官桂设。更加诃子肉，补中兼劫濇。　　痘疹如秘结，导法真可绝。芩栀用酒炒，通翘甘枳桔。紫草生地黄，麻仁润干濇。甚加酒大黄，谨慎勿妄泻。　　痘疮如作渴，火甚津液涸。人参麦门冬，升麻白粉葛。知母生地黄，天花粉一合。甘草酒芩连，此法永不错。　　痘疮太红艳，血热防多变。归梢生地黄，赤芍紫草见。升麻木通翘，荆防牛蒡研。甘草酒芩栀，不退有后患。　　痘疮灰白色，－气血两虚说。归芎赤芍药，参芪甘草节。木香桂少加，生地能活血。食少加陈皮，渴多麦门便。　　痘疮黑陷枯，当归赤芍求。生黄甘草节，防风荆芥牛。木通翘紫草，人参正气扶。麻黄蜜酒炒，烧粪解人忧。　　痘疮如腹胀，看他大便样。便结里气实，急用酒大黄。枳壳槟榔朴，再用胆导方。泄泻里气虚，参朮茯木香。青皮炒厚朴，枳壳腹皮姜。　　痘疮出太红，血热用归梢。生地赤药桔，防风红花甘。木通牛蒡子，连翘淡竹叶。　　痘疮出密要解毒，甘桔荆防蒡翘助。青皮山楂赤芍药，红花木通要常服。起发之时加当归，匀气和血补不足。　　痘收破皮不结痂，人参黄芪甘草佳。白朮防风香白芷，青皮七味免咨嗟。<br />
　　　　　收靥<br />
<br />
　　收靥已后，皮肉尚嫩，脏腑尚虚，要避风寒，不宜洗澡，常节饮食，不可过于饥饱也。　　收靥已后，有犯风寒雨湿洗澡，以致四肢头面浮肿者，此风湿也，加减胃苓汤治之。如作热遍身汗出如水者，此虚气中风，补中益气汤加苍朮、官桂治之。如大热作渴，虚汗者，白虎汤加苍朮治之。身不热而自汗者，补中益气阳治之。　　收靥已后，有伤食腹痛者，有之，用脾积丸下之无害；下后，便以四君子汤加消导药治之。如伤饮食者，并身作热者，三黄丸下之；更以四君子汤加消导药同调之。　　收靥之后，调治亦紧。无因而作热者，审其脉若洪数者，黄连解毒汤加升麻、葛根治之；如迟缓者，是虚热也，补中益气汤主之。　　收靥之后，痢作大热，鼻血不止，黄连栀子饮治之。　　收靥之后，利下鲜血，里急后重者，先以三黄丸下之，次以香连丸调之。　　收靥之后，忽然咳嗽者，此乃感冒风寒，以参苏饮治之；如不退，只以玉液丸调之。　　收靥之后，大热两目如火，身发斑者，此余毒归心也，消斑青黛饮治之。　　收靥之后，肢节肿痛作热者，此余毒归胆也，内服十宣散，外用紫金丹涂之。　　收靥之后，两目红肿，此余毒归肝，密蒙花散主之。　　收餍之后，其目红活，失于医治，以致珠有白翳，加味谷精草散治之。　　收靥之后，咳吐脓血者，此余毒归肺，清金散治之。　　收靥之后，小便出血，此余毒归膀胱，八正散治之。　　痘已收靥，大便出脓血，无腹痛后重者，此余毒归大肠，黄连解毒汤加槐角、升麻治之。粪后腹痛者，黄连解毒汤加大黄酒炒治之。　　收靥俊，作热口舌生疮者，此心热也，黄连解毒汤治之。　　收靥后，齿生走马疳者，先将米泔水洗过，后以文蛤散搽之。　　收靥后，遍身生疮生脓泡者，此名痘风疮，内服胡麻丸，外灸风池穴、血海穴、曲池穴各三壮，断根之效。　　收靥后，脚软不能行者，此血虚不养筋也，四物汤加牛膝、续断、防风、川荜薢、薏苡仁治之。　　收靥后，腄不醒者，四物汤加酸枣仁汤治之。　　收靥后，四肢瘫痪不能动者，此血虚成风也，若不治，恐成废疾，用羌活丸治之。　　收靥后，心常恐惧，闻大声即惊者，温胆汤治之。<br />
　　　　　麻疹<br />
<br />
　　俗名麻子者，火疹也，治法与痘不同。盖痘之治药，有温有凉，若麻疹惟有清凉解毒耳。　　麻疹之证面必红，咳嗽嚏喷鼻流脓。眼泪汪汪如哭状，莫作伤寒一样功。麻子未出用荆防，升麻干葛炒牛蒡。知母桔梗同国老，薄荷石膏多用良。麻子出甚用桔甘，知母石膏加人参。麦冬去心牛蒡炒，竹叶同煎名化斑。麻后咳嗽仍不退，清肺散子调竹沥。潮热人参麦门冬，木通知母甘草炙。生地黄与地骨皮，解热清心又清肺。若变痢疾同香连，走马疳疮文蛤最。　　荆防败毒散、化斑汤、凉膈散，此三方，乃麻疹中之圣方也。　　麻子若不出，荆防败毒先。嗽甚宜清肺，热多用化斑。　　凡麻疹未起发时，喷嚏咳嗽，惊悸多啼，面红，两目含水，或身痛腹痛，是其证也。治法当以辛甘苦寒之剂，辛甘发表，苦寒解里，使毒散也，用荆防败毒散。　　凡疹初发热作渴，白虎汤神效，加麦冬。　　凡疹初发热作泄者，用猪苓汤主之。　　凡疹发热一二日即出，初如蚊迹，次如朱砂点小粒，大红色，斑色见根窠，切忌温补，惟以清凉解之，庶免悞耳。　　凡疹既出，色红者吉，赤者重，黄者危，黑者死。　　凡疹既出，其热即退，随出随没，其期不出三日。假令今日子时出，明日子时收尽，又热又烦又渴而再出者，三日始定，如出而不收者，有郁遏不能出者，此凶也。　　凡疹当出而过期不出者，反见烦躁闷乱腹胀气喘，手足冷者不治。　　凡疹当出不出而无他证者，先服荆防败毒散，用苎麻煎汤，就以苎麻遍身刮之，其疹即出见。如再不出者，急用向东行狗屎尖，火烧存性，温水调服，疹即涌出。　　凡疹当出，参差不齐，即以黑芝麻擂冷水服之。　　凡疹既出，延绵不收，此火郁也，用芩连化毒汤。　　凡疹出太甚，无他证者，服化斑汤，及白虎汤加人参。　　凡疹既出作渴者，用白虎汤和益元散服，加辰砂一钱研。　　凡疹既出作泄者，用猪苓汤。如不效，用豆蔻丸止之。　　凡疹既出作衄者，用芩连栀子饮。<br />
　　凡疹大小便不通，用凉膈散。<br />
　　凡疹既出，汗出如水者，不必服药，正欲其火发散也。　　凡疹既见形，有咳嗽者不必服药，此正病也。　　凡疹见形，传染成痢疾者，不问赤白，先以三黄丸下之，后以香连丸调之。　　凡疹见形，余热不退，用知母石膏汤。　　凡见形而久不止者，又带血者，用甘桔汤；呕血者，加软石膏、茅根汁。　　凡疹见形，咽喉肿痛者，用射干鼠粘子汤。　　凡已见形，有走马疳，以洗米泔水文蛤散搽之。　　凡疹子用药，只依前法调之，不可轻易妄投汤药。　　凡疹初收，要避风寒，勿食煎炒荤腥酸咸之物，宜淡滋味，至一月后，可少与鸡鸭肉食之物。若食荤太早者，外毒虽泄，内毒复萌，再出者亦有之，或屡出者有之。若悞食酸咸，则增其痰咳，迟延日久而难愈也。若悞食煎炒，则生热毒，或变余热。冒触风寒者，或嗽而加喘，或生壮热，或成疟疾，变证百出，难以治矣。<br />

                    <br>
                        　　　　婴童百问【明?鲁伯嗣】<br />
<br />
　　　　　疮疹<br />
<br />
　　仲阳云：疮疹候面燥腮赤，目胞赤，呵欠顿闷，乍凉乍热，咳嗽嚏喷，手足梢冷，夜卧惊悸多睡，烦躁发热，脸赤唇红，身痛头痛，痰涎，伤寒证类有之，并疮疹证，此天行时气之病，始发之时，因伤风伤寒而得者，有因时气传染而得者，有因伤食呕吐而得者，有因跌扑惊恐畜血而得者。或为窜眼禁牙惊搐如风之证，或为口舌咽喉腹肚疼痛之状，或为烦躁发热脸赤狂闷昏睡讝语之形，或自汗或下利，或发热或不发热，证候多端，卒未易辨。方论所载，以耳冷尻冷足冷验之，谓疮疹属阳，肾脏无证，耳与尻足俱属于肾，故肾所部独冷。然疑似之间，或中或否，不若视其耳后有红脉赤缕者为真，于此可验。其脉洪大而弦数，诊脉之际，身略战动，是证也。调护之法，首尾俱不可汗下，但温凉之剂，兼而济之，解毒和中安表而已。凡热不可骤遏，但轻解之；若无热，则疮又难发也。虚者补之，实者损之，冷者温之，热者平之，是为权度。借喻而言，亦如庖人笼蒸之法，但欲为松耳。如苟妄汗，则荣卫既开，转增疮烂；如苟妄下，则正气内脱；变而归肾，身体振寒，耳骩反热，眼合肚胀，其疮黑坏，十无一生。舌黑者尤难疗，何也？随疮五脏见证，未发则五脏之证悉具，已发则归于一脏受毒多者见之。故肝脏水疱，泪出如水，小而疱青；肺脏脓疱，其涕稠浊，色白而大；心脏发斑血疱，色赤而小；脾脏发疹，色黄微赤，有小斑疮；惟归肾则变黑焉，青紫干陷。疮疹属阳，本无肾证。肾在腑之下，不受秽毒，故无证。阳取火也，肾取水也，以火用事，为水所制，岂不殆哉？朱氏云：疮疹已发未发，俱不可疏转，此为大戒。疮疹首尾皆不可下，及辄用利药，毒气入里即杀人。以此观之，疮疹证状，虽与伤寒相似，而痘疹治法，实与伤寒不同。伤寒所传，从表入里；痘疹所发，从里出表。盖毒根于里，若下之，内气一虚，毒不能出而反入焉，由是土不能胜水，黑陷者有之。毒发于表，若汗之则荣卫一虚，重令开泄，转增疮烂，由是风邪乘虚变证者有之。汗下二说，古人所深戒也。调解之法将如何？曰：活血调气，安表和中，轻清消毒温凉之剂，二者得兼而已。温如黄芪、当归、木香辈，凉如前胡、干葛、升麻辈，佐之以川芎、芍药、枳壳、桔梗、羌活、木通、紫草、甘草之属，则可以调适矣。凡小儿觉身热，证似伤寒，但未经疮痘，疑似未明，且与惺惺散、参苏饮、抱龙丸、升苏散。热甚则先与升麻汤，或加川芎、紫苏、茯苓；呕吐者，香苏饮加半夏、茯苓、白芍药；泄泻者，香苏饮加白朮、茯苓；吐泻胃虚者，陈氏木香散；渴者升麻汤加紫苏、茯苓；发搐及讝语热甚者，至宝丹、抱龙丸和服。疮疹未出透者可服，如出已透肤者，不可服也。或用防风天麻丸亦可。如一二日疹出红点，如麻子大小不一等者轻；一齐并出，密甚者重。并服四圣散。及泄泻者，紫草木香汤，或四君子汤加木香、丁香。如冷战出不透者，加官桂。有惊热出未透者，快斑散治之，内有蝉蜕者也。三四日疮疹出不快者，四圣散；皮肤冷者，加木香、肉桂。更须活血散、温酒紫草汤调下，以助药力则出快。如欲止痛，用温热水调下。如紫色黑陷内热者，大便秘者，用龙胆膏、猪心血、辰砂、脑子研细，木香汤调下可也，或用猪尾膏亦可。如内无大热，不可轻服也。常用胡荽酒喷帏帐及身上为佳，不可喷面上，以辟恶气耳。又烧苍朮、降真香亦佳。五六日痘疮焮甚，但服芍药甘草汤定痛，多服不妨；却服甘露饮数服。或口内有脓疮，咽喉肿痛不能乳食者，并皆治之。七八日疮焮透略烂，方可服地黄汤。大便秘者，可服消毒饮。凡痘根窠红润光泽明净者轻，如损陷稠密灰白色泻渴者重。无热者，可服四物汤，用麦门冬、防风、蝉蜕等剂。九日十日有热甚，可服犀角地黄汤、消毒饮，便利者不可服。小便不通者，大连翘汤加减服，以小便利为度；导赤散羌活散皆可服。热甚者，小柴胡汤。渴甚者，白虎汤。大便秘甚，数日不通者，宣风散，一服便可，间服前药。痘疮长足肥满，苍蜡色者轻；寒战闷乱，腹胀烦渴，喘急咬牙者重。十一日十二日，痘疮当靥，疮痂欲落而欲愈也。若痘疮未靥之前，或不能靥，或腹胀烦渴，或泄泻气促者，不可与蜜水瓜果等冷物，食之即死，当归木香散、异功散加减服之。凡小儿先发搐而后发疮者生；如疮已瘥而后发搐或吐或泻者死。先发热而后出疮者存；疮已发而后泄不止者亡。疮瘥而泻脓血痂皮者顺，腹中有疮也。泻血而水谷不消者逆，脾胃虚也。或泻血而疮坏无脓者，亦不可救，胃烂也。要知阳明主肌肉，胃气不可一日不强也。凡出疮疹，先须护眼，或用辰砂，或用胭脂以涂眼眶，内有红花以活血为妙。如痘疮入眼，宜与决明散、紫贝散。疮痂欲落不落，则用酥油或白蜜时时润之，可揭则揭去。若失润揭迟，痂才硬则成瘢痕，仍用灭瘢药涂之，切不可与鸡鸭卵与食，食则即时目盲，瞳子如卵白色，其应如神。亦不可再食猪肉，不可不戒也。中间钱氏有百祥丸下之，及有用人牙齿之药，切不可轻服，甚以为戒也。不若用独圣散与牛李膏为愈。或痘疮已发，为风冷所伤，荣卫不和，或为宿食所伤，内气壅遏，以致冰硬者，调解散主之。如泻不止，用参茯白朮散加木香可也，四君子汤加木香、豆蔻亦妙。虽然，疮黑本为恶证，治之有方，犹有幸而生者。至于调卫之际，乳母不能谨口，流毒于小儿。或粥食乳哺不时，使之饥虚，或衣被不周，致伤风冷，以致闺房有触，外邪有犯，则亦冰硬变坏而归肾，自我致寇，又谁咎也耶？能调卫者，以温散汤剂酿乳饮之，谨护风寒，使之气体通和；其于粥饵，则勿令饱而气实，饥而气虚，斯为得矣。然疮曰圣疮，七日热而发，七日疱而干，又七日平复如常矣。若实实虚虚，损不足而益有余，则疮出甚难。如调顺血气，温和脾胃，均平冷热，则疮出甚易。调解之法，无愈于此。故备论之。痘疹初感未出而发热者，扁鹊油剂法治之，则出痘疹甚稀，或即消解而疮疹不发者有之，自然解散而安泰必矣。<br />
　　　　　麻证水痘<br />
<br />
　　汤氏云：凡小儿麻疮之候，乃天行时气，热不能解，蕴积于胃，而胃主肌肉，毒气熏发于肌肉，状如蚊子所啮，乃成麻毒也。赤者十生一死，黑者十死一生。此证与斑证不同：发斑乃如绵纹，有空缺处，如云头之状；麻证乃遍身无空缺处，但疏密之不同，分轻重耳。黄连杏仁汤治婴孩受邪热甚作成麻疹之证，其疮渐出，咳嗽烦闷，呕逆清水，眼赤咽喉口舌生疮，宜服此以解之。又有黄芩知母汤，治小儿麻证，催出得如斑烂，瘾疹如绵纹。或曰：脓者腥臭，不能干，心胸咳闷，呕吐清水，身体温热不时，宜进此以治之。起初疑似之间，可服升麻汤。头痛热甚者，可服柴胡升麻汤、化斑汤、羌活散、蝉蜕散皆可。又有发热一二日而出水泡即消者，名为水痘，但用轻剂解之即便痊可，羌活散、升麻消毒饮主之，麦煎散亦可服；又可服大连翘汤以解利之。《活人书》黄连橘皮汤治温毒发斑，可治出麻作泻，服此下利当先止，与黄连杏仁汤同，但多制厚朴、甘草耳。<br />
　　　　医学正传【明?虞抟】<br />
<br />
　　　　　痘疹<br />
<br />
　　《内经》曰：诸痛痒疮疡，皆属心火。夫小儿痘疹之证，最为酷疾，不日之间，死生反掌。盖因胎毒藏于命门，遇岁火太过，热毒流行之年，则痘毒因之而发作矣。一发则出于心肝脾肺四脏，而肾无留邪者为吉。若初发便作腰痛，见点则紫黑者，多死。盖毒气留于肾间而不发越故耳。钱氏虽有百祥丸大下之法，然活者十无一二。大抵痘疮之法，多归重于脾肺二经，盖脾主肌肉，而肺主皮毛，故遍身为之斑烂也。其为证也，宜发越，不宜郁滞；宜红活凸绽，不宜紫黑陷伏。疮出之后，医者当察色详证，以辨表里虚实用药。其吐泻不能食为里虚，不吐泻能食为里实。灰白色陷顶多汗为表虚，红活凸绽无汗为表实。又诸痛为实，诸痒为虚。外快内痛为内实外虚，外痛内快为内虚外实。里实而补则结痈毒，表实而复用实表之药则溃烂不结痂也。如表虚者疮易出而难靥，表实者疮难出而易收。里实则出快而轻，里虚则发迟而重。表实里虚则陷伏倒靥，里实表虚则发慢收迟。治之之法，三日已前，未见红点，必用升麻汤、参苏饮之类，以发其表，务令微汗为度。若未汗，如表犹未解，虽略见红点隐约于肌肉间，而升散开发之剂，尚未可除。凡见出迟发慢者，根窠欠红活者，便当忧虑调摄，切勿袖手待毙。夫古人用药，寒热迥别，主意不同。医者再宜臆度寒煊，推详运气而治。如陈文中之木香散、异功散，用丁、附、姜、桂等峻热之药，而与《内经》病机不合，丹溪常发挥其悞。亦有用得其当者，屡获捷效。若刘河间、张子和辈悉用芩、连、大黄等寒凉之剂。丹溪亦曰：酒炒芩连各解痘毒，依法用之而获安者，亦不少也。今之医者，往往不同，依陈氏而行者多用热药，宗刘张而治者多用凉药，意见不偏于热则偏于寒，此刻舟求剑之道也。愚按《内经》有曰：寒者热之，热者寒之，微者逆之，甚者从之。又曰：逆者正治，从者反治，从少从多，观其事也。陈氏用从治之法，权也；刘张用正治之法，常也。然皆不外乎参、朮、芪、草、芎、归、茯苓、芍药等补气血药为主治焉。亦当看时令寒热缓急施治，固不执一见也。杨氏曰：痘疮发于肌肉，阳明胃气主之。脾土一温，胃气随畅，决无陷伏之患。汤氏曰：如庖人笼蒸之法，但欲其松耳。沧渊翁昌复折衷众说，看方立论，适中用药，寒热攻补，斟酌时宜，未尝执一治也。学者能遵守其法而行之，庶无一偏之患矣。<br />
　　　　　辨内外因<br />
<br />
　　凡疮欲出而未出，因发搐者，是外感风寒之邪而内发心热也，宜王氏惺惺散，或升麻葛根汤、木香参苏饮。　　凡疮欲出未出而吐利者，是中焦停寒，或夹宿食也，宜四君子汤加砂仁、陈皮，和中散。如夹宿食者，用紫霜丸。<br />
　　　　　初发时五脏形证<br />
<br />
　　面及腮颊赤喷嚏属肺，呵欠烦闷属肝，时发惊悸属心。<br />
　　　　　五脏形色<br />
<br />
　　肝脏发水疱，色微青，以液为泪，故疱色如水，其形小。　　肺脏发脓疱，色多白，以液为涕，故脓稠浊如涕，其形大。　　脾脏发疹，脾为裹血，其色如浅黄，或如糠麸，其形小如斑。　　心脏发斑，其色主血，故纯赤，其形小，次发水疱。　　肾脏居下，独不受秽毒，故无候，但耳尻冷耳。若痘疮黑陷，耳及尻反热者，为逆。<br />
　　　　　斑痘所发之源<br />
<br />
　　夫婴儿之胚，胚腪也，必资胎养以长其形焉。缘母失节慎，纵欲恣餐，感其秽毒之气，藏之脏腑，近自孩提，远至童丱，值寒煊不常之候，疮疹由是而发，因其所受浅深而为稀稠焉。其原实系于心，一云相火之气所为，故入于肺则成脓疱，俗名豌豆，亦名麻豆，以相火乘金故也；入于肺则成水疹，俗名麸疮；入于脾则成瘾疹；入于心则成斑疹。<br />
　　　　　辨形气病<br />
<br />
　　如疮已出而声不变者，形病也。疮未出而声变者，气病也。宜补肺散加生黄芪。疮出而声不出者，形气俱病也。形病身温者，宜解毒防风汤；大便闭者，宜当归丸。形气俱病，小儿禀赋素弱者，宜预服十奇散，倍当归少木香煎服。<br />
　　　　　辨三阴三阳经候<br />
<br />
　　太阳病寒身热，小便赤濇出不快，宜荆芥甘草防风汤。　　少阳病乍寒乍热，出不快，宜连翘防风汤。　　阳明病身热目赤，大便闭实，疮遍肌肉，出不快，宜升麻葛根汤加紫草。　　太阴病自利，四肢逆冷，宜附子理中汤、木香散。　　少阴疳疮黑陷，口舌燥，宜四物汤加紫草、红花。　　厥阴病舌卷卵缩，时发厥逆，宜异功散。　　三阴病法当救里，故宜以温剂助之。<br />
　　　　　辨三阳证治<br />
<br />
　　凡痘疹春夏为顺，当纯阳之时也。古人治法与伤寒同。　　足胫热　大便秘　两腮红　小便濇　渴不止　上气急　脉洪数。　　已上七证，不宜服热药。<br />
　　痘疹一发，有密如蚕种者，糠秕者，合清表，宜连翘升麻汤。或未出而先发搐，是兼外感风寒之邪，宜茶汤下解毒丸及犀角地黄汤。疮出不快，清便自调，知其在表，当微发散，升麻葛根汤。若疮青干黑陷，身不大热，大小便濇滞，是热蓄于内，宜煎大黄汤下宣风散。若表大热者，不可下。黑陷甚者，百祥丸。　　若疮已发，稠密微喘，渴欲饮水，宜微下之，当归丸及庞氏地黄膏，外以黄蘗膏涂面佳。　　值盛夏暑热正炽，适疮大发烦渴，大便实者，宜玉露散及甘露饮子。或昏冒不知人，时作搐搦，疮倒靥黑陷者，宜猪心龙脑膏。<br />
　　　　　辨三阴证治<br />
<br />
　　凡疮发于秋冬为逆，当纯阴之时也。　　足胫冷　腹虚胀　粪青色　面晃白　呕乳食　目睛青　脉沉微。　　已上七证，不宜服寒药。<br />
　　痘疮盛出，四肢逆冷或自利，系在太阴脾经，宜急温之，用异功散、附子理中汤、调中丸。　　痘疮平塌，灰白色不泽，此是正气不足，宜十补托里散倍黄芪加熟附子。　　或四肢厥逆，时作搐搦，系在厥阴，宜温之，异功散加防风、青皮，或和中散去干葛、藿香加附子、肉桂心。<br />
　　　　　辨形色不足<br />
<br />
　　肺主气，气不足则致后三证：<br />
　　自汗声不出　疮顶陷塌　不绽肥。<br />
　　并宜十奇散。自汗倍黄芪，声不出倍桔梗。　　心主血，血不足则致后三证：<br />

                    <br>
                        　　灰白色，根窠不红　不光泽。<br />
　　并宜芎归汤加芍药、紫草、红花，良验。<br />
　　　　　辨表里虚实<br />
<br />
　　表里俱实，其疮难出而易靥。<br />
　　表里俱虚，其疮易出而难靥。<br />
　　诸痛为实。内快外痛为外实内虚，内痛外快为内实外虚。　　诸寒为痛。凡疮发身痛，不为外寒所折，则肉腠厚密，宜分而治之。若红点方见，为寒所折，而内体有热，宜木香参苏饮；轻者消毒令，或葛根升麻加芍药汤。肉腠密者，宜活血散并匀气饮。　　诸痒为虚。凡血气不足多痒，此证所谓诸痒为虚也，宜十补托里散，及木香散加丁香、官桂。胃主肌肉，尤宜四君子汤加芎、归、木香、紫草煎服。或患者不能忌口，因食毒物，儿作痒者，二物汤、百花膏，或四君子汤加解毒药。　　石壁胡氏曰：小儿难任非常之热，亦不可任非常之冷。如凉药太过，轻则吐利腹痛，重则陷伏倒靥，是宜温凉适中可也。仁斋杨氏曰：诸热不可骤去，宜轻解之。盖痘疮无热则不能起发。史氏曰：比之种豆，值天时煊暖则易生。　　凡值天时不正，乡邻痘疮盛发，宜服三豆汤、油饮子、凤龙汤。　　凡初觉痘疹欲发，当先解利，与伤寒相类，疑似之间，兼用解表。胡氏云：非微汗则表不解，解表当于红斑未见之时，宜用王氏钱氏惺惺散、张氏防风汤、升麻葛根汤、张氏四物解肌汤、参苏饮。　　凡痘疮出不快者，有五证，临病审儿调之。天时严寒，为寒所折，不能起发，宜散寒温表。冬三月寒甚，红斑初见，宜五积散、正气散、参苏饮、杨氏调解散、陈氏木香散。　　一证炎暑隆盛，烦渴昏迷，疮出不快，宜辰砂五苓散煎生地黄、麦门冬临服。身热甚者，小柴胡汤加生地黄。烦渴而便实者，白虎人参汤；轻者人参芍药汤加生地黄煎服。　　一证服凉药损伤脾胃，或胃虚吐利，当温中益气，宜理中汤，吐利甚者加附子，或陈氏异功散、木香豆蔻丸。　　一证或成血疱一半尚是红点，此痘气发越不透，必不能食，大便如常者，宜半温里半助养之剂，用四圣散加减，及紫草木香汤、丝瓜汤、阮氏万全散、汤氏安斑汤。　　一证外实之人，皮肤厚，肉腠密，毒气难以发泄，因出不快，宜消毒饮、透肌散。如大便秘实，于消毒饮内加大黄、栀子仁煎服。疮出太稠，宜犀角地黄汤、张氏解毒防风汤。血气不足，宜十奇散。咽嗌不利，宜如圣汤加薄荷、枳壳。口中气热咽痛，口舌生疮，宜甘露饮子。惊风搐搦，宜抱龙丸。烦渴宜独参汤、黄芪六一汤。　　疮出不快，宜活血散加防风汤、庞氏红花汤、紫草汤、四圣汤、桦皮饮子。<br />
　　　　　辨外证轻重<br />
<br />
　　轻者作三次出，耳中无，大小不一，根窠红活，头面稀少，肥满光泽。　　重者一齐并出，如蚕布种，灰白色，泻利而渴，身温腹胀，头温足冷。<br />
　　　　　辨外证逆顺<br />
<br />
　　身体温暖者顺，能食大便实者顺。<br />
　　寒凉者逆，不能食大便利者逆。<br />
<br />
　　　　　辨痘疹初末形证<br />
<br />
　　微者其邪在腑，发为细疹，状如蚊蚤所螫，点点赤色，俗名麸疮。　　甚者其邪在脏，为疮痘，状如豌豆，根赤头白色，出脓水，俗名痘疮。二三日始见，微微欲出，如粟如黍，或如菉豆，或如水珠，光泽明净者佳。四日，大小不等，根窠红光泽者轻；如稠密陷顶并泻者重。六日七日，疮形肥红光泽者轻；如身热气喘，口干腹胀，足指冷者重。八日九日，长足圆满，疮肥色老者轻；如寒战闷乱，腹胀烦渴，气急咬牙者，重之至也。十日十一日，疮当结靥，痂欲落之时将愈。十二十三日，当靥而不靥者为逆，宜稍利之，以防其余毒。身不壮热，或腹胀或泻渴，用十二味异功散救之。<br />
　　　　　辨不药而愈<br />
<br />
　　痘脚稀疏，根窠红绽，不泻不渴，乳食不减，四肢温和，身无大热。　　已上六证，并不须服药，惟宜善加调护，须使房室温盎，屏诸秽气，忌见外人，毋犯房色，及往来妇人月水并腋臭者，皆不可近。惟宜烧大黄、苍朮以辟恶气，切勿烧沉、檀、降真、乳香、脑、麝。帷帐之内，宜悬胡荽，或以胡荽渍酒喷床帐，并烧木香为佳。夫痘疮之毒，最怕秽恶之气触犯，切不可信僧道，看经解秽；况无纤毫之力，而反恐被其秽恶之气触犯；亦不可恃其能解而不预防。戒之戒之！<br />
　　　　　辨五不治证<br />
<br />
　　痒塌，寒战咬牙，渴不止；痘紫黑色，喘喝不宁；灰白色陷顶，腹胀；头温足冷，闷乱饮水；气促，泄泻，渴。<br />
　　　　　辨疹有阴阳二证<br />
<br />
　　赤疹属阳，遇清凉而消。白疹属阴，遇温暖而消。<br />
　　　　　辨疮后余毒<br />
<br />
　　毒气流于太阴脾经，则痈发四肢，手腕并膝膑肿痛，宜消毒饮；重者十六味流气饮加附子，或酒浸大黄煎服，及必胜膏、蚬子水等敷之。　　毒气流于太阴肺经，则臑肉并手腕肿，流为赤痈毒，宜消毒饮、如圣汤、五福化毒丹、雄黄解毒丸解之。气血虚者，十补汤加桔梗、枳壳、犀角煎服。咽喉不利或肿痛，宜薄荷如圣汤。　　毒气流于大肠，则便脓血，或下肠垢，或大便秘结，宜犀角地黄汤。身热烦渴，宜黄连解毒汤。热势盛者，小承气汤。下利者，黄连解毒汤、黄连阿胶丸、驻车丸。　　痘疮入眼，宜决明散、密蒙花散、拨云散、蛤粉散。　　热毒流于三阳经之后，则腮项结核肿痛，宜荆防败毒散、十补汤减桂服，消毒饮倍加忍冬藤煎服。<br />
　　　　　古人拯治痘疮要法<br />
<br />
　　王氏《指迷》云：痘疮亦时气之一端，二人受之，传染其余。　　又曰：疹者脾所生，脾虚时旺，木能胜土，热动心神而生惊。　　张氏涣曰：痘子气均则出快，盖血随气行，气逆则血滞。　　钱氏曰：肝风心火二脏交争而致搐。　　又曰：痘证未形而先搐，大忌凉心。盖疮属心，心主血，心寒则血不能行，痘欲出而不可得也，切须慎之。大抵治惊惟平肝利小便均气最妙。　　仁斋杨氏曰：大热当利小便，宜五苓散、导赤散。小热当解毒，宜消毒饮、四圣散。<br />
　　　　　陷伏倒靥黑陷<br />
<br />
　　一证变坏归肾黑陷，宜钱氏百祥丸、宣风散。　　一证外感风寒所致，冬时宜五积散减麻黄加桂心、紫草，春时不换金正气散加川芎、白芷、防风。或风邪所袭，宜消风散加紫草兼服。　　一证乳食所伤，内气壅遏，宜杨氏调解散，或四君子汤加缩砂、木香、川芎、紫草。大便自利，宜附子理中汤。　　一证或因父母不谨，犯房事月水，及乳母腋气秽浊诸忤所致，宜阮氏辟秽丹焚而熏之，仍以胡荽酒喷帷帐，及悬胡荽于床帐中；甚者以胡荽汤化下苏合香丸，兼涂熏亦妙。圣制再苏散尤妙。　　一证毒气入里黑陷，宜猪尾膏，神验。　　凡痘疮脓汁不干，盖疮出太甚，表虚难靥，以致脓水粘衣着席，湿痛不能转侧，宜白龙散、败草散等敷之。　　凡孕妇身发痘疮，宜冯氏罩胎散。若胎动不安，宜独圣散、安胎饮。身热甚，宜木香参苏饮。或疮稠密，宜十奇散倍芍药、当归减桂加香附、乌药。如胎已五月，则半夏、桂心之属，俱不必禁。古今图书集成医部全录卷四百七十一<br />
<br />
痘疹门<br />
<br />
　　　　明医杂着【明?王纶】<br />
<br />
　　　　　序次丹溪痘疮治法<br />
<br />
　　小儿疮疹，大抵与伤寒相似，发热烦躁，脸赤唇红，身痛头疼，乍寒乍热，喷嚏呵欠，嗽喘痰涎。始发之时，有因伤风伤寒而得，有因时气传染而得，有因伤食呕吐而得，有因跌扑惊恐蓄血而得。或为窜眼惊搐如风之证，或口舌咽喉肚腹疼痛，或烦躁狂闷昏睡，或自汗，或下痢，或发热，或不发热。证候多端，卒未易辨，亦须以耳冷，骩冷，足冷验之。盖疮疹属阳，肾脏无证，耳与骩足俱属于肾，故肾之所部独冷，又不若视其耳后有红脉赤缕为真，于此可以稽验矣。调护之法，首尾俱不可汗下，但温凉之剂，兼而济之，解毒和中安表而已。虚者益之，实者损之，冷者温之，热者平之，是为权度。借喻而言，亦如庖人笼蒸之法，但欲其松耳。盖毒发于表，如苟妄汗，则惊卫一虚，重令开泄，转增疮烂，由是风邪乘间变证者有之。毒根于里，如苟妄下，则内气一虚，毒不能出而返入焉，由是土不胜水，变黑归肾，身体振寒，耳骩反热，眼合肚胀，其疮黑陷，十无一生。汗下二说，古人深戒。以此观之，疮疹证状，虽与伤寒相似，而其治法实与伤寒不同。伤寒从表入里；疮疹所发，从里出表故也。如欲解肌，干葛、紫苏可也。其或气实烦躁热炽，大便秘结，则与犀角地黄汤，或人参败毒散，又或紫草饮多服，亦能利之。故虽云大便不通者，少与大黄，尤宜仔细斟酌之。若小便赤少者，分利小便，则热气有所渗而出。凡热不可骤遏，但轻解之，若无热则疮又不能发也。　　凡痘疹春夏为顺，秋冬为逆。<br />
　　疮疹分人清浊，就形气上取勇怯。<br />
　　凡已发未发，并与紫苏饮。但觉身热，证似伤寒，若未见疮，疑似未明，且先以惺惺散、参苏饮，或人参、羌活辈；热甚则与升麻葛根汤、人参败毒散。但一见红点，便忌葛根汤，恐发得表虚也。　　凡痘疮初欲出时，身发热，鼻尖冷，呵欠，咳嗽，面赤，方是痘出之候，便宜服升麻葛根汤，加山楂、大力子，其疮稀疏而易愈。　　凡痘初出时，或未见时，宜服后方，多者令少，重者令轻。方以丝瓜近蒂三寸，连瓜子皮烧灰存性为末，砂糖拌干吃；入朱砂末亦可。又方朱砂为末，蜜水调服，多者可减，少者可无。　　凡痘疮发热之时，便以恶实子为末，蜜调贴顖门上，免有患眼之疾。　　凡初出之际，须看胸前，若稠密，急宜消毒饮加山楂、黄芩酒洗、紫草；减食加人参。　　初出之时色白者，便大补气血，参、芪、芎、朮、升麻、葛根、甘草、木香、丁香、酒洗当归、白芍药；若大便泻，加诃子、肉豆蔻。初起时，自汗不妨，盖湿热熏蒸而然故也。　　有初起烦躁谵语，狂渴引饮，若饮水则后来靥不齐，急以凉药解其标，如益元散之类亦可用。　　凡疮已出，可少与化毒汤。<br />
　　出不快者，加味四圣散、紫草饮子、紫草木香汤、紫草木通汤，或快斑散、丝瓜汤。　　出太甚者，人参败毒散、犀角地黄汤。　　疏则无毒，密则有毒，以凉药解之，虽数十贴亦不妨，无害眼之患。　　灰白色，静者，怯者，作寒看；齐涌者，燥者，焮发者，作热看。黑属血热，凉血为主；白属气虚，补气为主中黑陷而外白，起得迟者，则相兼而治。　　凡痘疮分表里虚实：吐泻少食为里虚，不吐泻能食为里实。里实而补，则结痈毒。陷伏倒靥为表虚，灰白者亦表虚，或用烧人屎。红活绽凸为表实，表实而复补表，则要溃烂不结痂。　　痘疮分气虚血虚用补药：气虚者人参、白朮加解毒药，血虚者四物汤中加解毒药。　　痘疮分气血虚实，以日子守之。多带气血不足，虚则黄芪，生血活血之剂助之，略佐以风药；实则白芍药为君，黄芩亦为君，佐以白芷、连翘、续断之类。若属寒，陈氏方可用。　　调解之法，活血调气，安表和中，轻清消毒温凉之剂，兼而治之，二者得兼而已。温如当归、黄芪、木香辈，凉如前胡、干葛、升麻辈，佐之以川芎、白芍药、枳壳、桔梗、羌活、木通、紫草之属，则可以调解矣。　　黑陷二种，因气虚而毒气不能尽出者，酒炒黄芪、紫草、人参辈。　　黑陷甚者，亦用烧人屎，蜜水调服，出子和方。　　痒塌者，于形色脉上分虚实：实则脉有力气壮，虚则无力气怯。虚痒者，以实表之剂加凉血药；实痒，如大便不通者，以大黄寒凉之药少与之，下其结粪。　　气怯轻者，用淡蜜水调滑石末，以羽润疮上。　　疮干者，宜退火，止用轻剂，荆芥、升麻、葛根之类。　　湿者用泻，湿乃肌表间湿，宜用风药白芷防风之类，上引用升麻、葛根，下引用槟榔、牛膝，助以贝母、忍冬草、白芷、瓜蒌之类。　　若咽喉痛者，大如圣散、鼠粘子汤。　　如痘疮伤眼，必用山栀、决明、赤芍、归尾、芩连、防风、连翘、升麻、桔梗，作小剂末调服。　　如眼无光，过百日后，血气复自明。　　胸腹胀满者，枳壳桔梗汤、二陈加枳壳汤。　　喘满气壅者，麻黄黄芩汤。<br />
　　烦渴者，甘草散、乌梅汤。<br />
　　下痢呕逆者，木香理中汤、甘草干姜汤。　　颜色正者，如上治。将欲成就，却色淡者，宜助血药，用当归、川芎、酒洗芍药之类，或加红花。　　将成就之际，却紫色者，属热，用凉药解其毒，升麻、葛根、酒炒黄芩、黄连及连翘之类，甚者犀角大解痘毒。灰白色将靥时如豆壳者，盖因初起时饮水多，其靥不齐，俗呼倒靥不好，但服实表之剂，消息他大小便：如大便秘，通大便；小便秘，通小便。　　小便赤濇者，大连翘饮、甘露饮、麦门冬五苓散。　　大便秘结，内烦外热者，小柴胡汤加枳壳最当，或少用四顺清凉。　　痘疹用药，固有权度，大小二便不可不通。其二便自下黄黑，则毒气已减，不必多与汤剂。若大小二便一或秘焉，则肠胃壅遏，脉络凝滞，毒气无从发泄，眼闭声哑，肌肉黧黑，不旋踵而告变矣。陷入者加味四圣散，更以胡荽酒薄傅其身，厚傅其足，喷其衣服，并以厚绵盖之；若犹未也，独圣散入木香煎汤；若其疮已黑，乃可用钱仲阳宣风散加青皮主之。钱氏云：黑陷青紫者百祥丸下之，不黑者谨勿下，余知其所下者泻膀胱之邪也。又云：下后身热气温欲饮水者，可治；水谷不消，或寒战者，为逆。余知其脾强者，土可以治水也。百祥丸太峻，当以宣风散代之。泻后温脾，则用人参、茯苓、白朮等分，厚朴、木香、甘草各半为妙。盖疮发肌肉，阳明主之，脾土一温，胃气随畅，独不可消胜已泄之肾水乎？此钱氏不刊之秘旨也。　　鼠粘子、连翘　甘草、山楂，此四味乃痘疮始终必用之药。　　其疮坏者，一曰内虚泄泻，二曰外伤风冷，三曰变黑归肾。　　近时小儿痘疮，止宗陈文中木香散、异功散，殊不知彼立方之时，为运气在寒水司天时令，又值严冬大寒，为因寒气郁遏，痘疮不红绽，故用辛热之剂发之。今人不分时令寒热，一概施治，误人多矣。时值温热，山野农家贫贱之人，其或偶中也。　　痘痈多是实毒，血热成痈，分上下用药，一日不可缓。已成脓必用凉药为主，赤芍、甘草节、连翘、桔梗。　　丹溪痘疮治法，最为明备。近世通用陈文中木香异功等方，乃一偏之术。若痘疮虚怯，淡白色痒塌，此属虚寒，宜用陈文中方；若发热壮盛齐涌，红紫色躁痒，此属热毒，急宜凉血解毒。自陈文中方盛行后，属虚寒者率得生，属热毒者悉不救。痘是胎毒，古人治法，只解毒。然气血虚则送毒气不出，及不能成就，故陈文中之法亦千载妙诀，补前人之未备者。但温补之法既行，而解毒之旨遂隐，故救得一边，又害了一边。今必详究丹溪，二法通用，斯无弊也。　　痘疮属虚寒，直可廷至十数日后方死；属毒盛转紫色者，不过七八日。盖痘是胎毒，自内出外，二三日方出齐，毒气尚在内；出至六日，则当尽发于表；七八九日成脓而结痂矣。若毒气盛不能尽出，过六日毒反内入脏腑，故须于六日以前毒气该出之时，急服凉血解毒之药以驱出之；六日以后，医无及矣，故其死最急。若虚弱毒气少者，只是气血不足，不能贯脓成就，故绵延日久而后死。此虚实轻重之分也。　　痘疮多者，是毒气多，便先宜解毒；然多则恐气血周贯不足，故随后亦宜兼补药以助成脓血。　　 【注　愚按痘疹之疾，乃胎禀之热毒，由内发外，虽为有余之证，当泻不当补，然儿体有虚实，积毒有轻重，又在变而通之。考之陈钱二先生虽俱名家，然就而折衷之，则陈为较优。盖钱之用药，偏于清凉；而陈之治法，温凉并行，以其深究阴阳造化之妙，故于病之真寒假热，与夫真热假寒，罔不知之真而见之定，随证异宜，未尝执泥。假如病属虚热而元气未至亏损者，施之以钱氏之法，则固当矣；若病气元气俱虚或俱实者，而不以陈氏之法治之，鲜不致误。且小儿之痘疹，譬即大人之痈疽，治法无异。其热毒蕴于内脏，致二便不利，烦热作渴，脉沉实，须用托里、疏通、和荣卫三法。观陈氏异功散、人参白朮散、前胡枳壳汤等方，其药品深为得宜，治者详订而遵之可也。】<br />

                    <br>
                        　　　　　出痘发搐<br />
<br />
　　小儿若因出痘而生惊搐，不必治惊。若身热，耳冷骩冷，疑似未明，古方服升麻葛根汤。痘已出及完，调理气血，只依丹溪痘疮法，分气血虚实，看红紫淡白，稠密稀疏，及参时令，用药常以脾胃为主。虚寒用陈文中温补法，实热用解毒法，全在活法通变。　　【注　愚按小儿痘疹未出，则补托之；已出及出完，则调理之。更当察色听声，辨其多寡表里虚实而治之，庶不有误。世皆宗丹溪、钱氏、陈氏三家之论，又必会而通之，与时宜之，不致胶柱而鼓瑟也。窃谓黑陷，耳骩冷，咬牙吐泻者，乃脾土虚败，寒水反来侮土，归肾之恶候也，用百祥丸泻之，急以四君子、丁香、陈皮、木香、厚朴、炮姜以温补脾土，身热饮水，黑陷复起，十救一二。盖此证因脾土虚败，寒水乘侮，故陈文中先生云：若治寒水于既侮之后，何不保脾土于未败之先？此发前人之未发，救后世之误妄。况痘疮发出，成脓收靥，即痈疽起发，腐溃生肌，皆脾土元气使然。若黑陷，寒战咬牙，泄泻喘嗽，即痈疽阳气脱陷，寒气内淫之阴证，急用异功散，倍参、芪、归、朮、姜、附，温补脾胃，不可泥其日期而行解毒托里等法。但见其虚弱，便宜滋补脾胃，以顾收靥。观丹溪先生治一叟发热而昏倦，其脉大而似数，与参、芪、归、朮、陈皮大料二十剂而痘出，又二十剂而脓泡成，身无全肤，又六十剂而安，其义可见。】<br />
　　　　痘疹方论【明?蔡维藩】<br />
<br />
　　　　　受病之源<br />
<br />
　　小儿痘疹始出之证，乃太阳寒水起于右肾之下，煎熬左肾，足太阳膀胱寒水，夹脊逆流，上头下额，逆手太阳丙火，不得传导，逆于面上，故显是证。盖壬癸寒水，克丙丁热火故也。或云儿在母腹，饥则食血，渴则饮血，当其降生，口中尚有恶血，啼声一发，随吸而下，复归命门胞中，僻于一隅，伏而不发，直至因内伤乳食湿热之气，下流合于肾中，二火交攻，致荣气不从，逆于肉理恶血，乃发诸痘疹也。或又云小儿在母腹中，其母罔知禁忌，或好食辛辣之物，或恣意淫欲，以此蕴毒流注小儿经络，他日发为痘疹。职此之由，鲜或有能逃之者，故人以为百岁疮也。　　一说小儿在胎时，每月食血饼一个，临生时或有在口中食未尽者，当于啼声未出之先，用绵包指，入口拭净，斯免咽入流毒之患。但是仓卒之际，未有不咽入者。访之老妪，间有取出血饼。又胎死畜类，常有血饼。假彼验此，信为不诬。初生时宜服甘草汤，初浴时用猪胆一枚入汤，主不生疮疾；一二朝服淡豆豉，出襁褓服三豆汤及抱龙丸之类，皆所以预解其毒也。一方用丝瓜近蒂三寸烧灰存性，入朱砂一钱，研为细末，临发时蜜水调与儿服之。巡盐赵侍御刊方，用苦楝子煎汤浴儿。酆节刊方，采八月葫芦花阴干，入除夜蒸笼汤浴儿。已上三方，俱主不出痘疮，纵出亦稀疏，随用无拘。凡合用药方，总附于后。<br />
　　　　　诸热证<br />
<br />
　　或传染，或伤风，或伤食，或痘疹，其证不一。头与肢节疼痛无时者，为时疫传染热也；面赤汗出而鼻流清涕者，为伤风热也；午后发热头与肚热，右额有纹者，为伤食热也；乍寒乍热，呵欠顿闷惊悸，咳嗽喷嚏，两腮赤红，骩凉耳凉者，为痘疹热也；浑身壮热，妄言鬼神，口鼻衄血，惊搐不止，几死而复生，为痘疹实在内也。正在疑似之间，治者当有一定之见。既辨认痘疹之热，与诸热不同，又须审其势之轻重；重则发散之，服朱砂散、升麻汤、参苏饮、惺惺散之类；轻则疏利之，服紫草散、五苓散之类。首尾俱不可汗下；盖汗下二说，古人之所深戒也。　　丹阳王服周病痘，其热太盛，血自鼻衄，流满床席，朱砂散一服而愈。朱砂、蜜水，性皆寒凉，用者量儿强弱可也。推府毛鹏子病痘，发热三日，犹未见苗，其热太盛，闭目妄言，用升麻汤以发散之；不解，用五苓散以疏利之，后热退而疮出。《活幼心书》云：升麻汤，小儿痘疹已发未发皆可服。世俗习以为常，自取危困。殊不知古人立方，具有深意，但后学不能究，心执一定之方，悞人多矣。此方未发之先可服，使解肌热，自出快易；已发之际，便不可服，恐其发得表虚，反以为害。结痂之后可服，使其解散余毒，气顺血和，斯免后患。今人于此方间有知用于未发而不用于已发，至于靥后而知用之者，百无一二。熊氏《类证》云：宜用于未见红斑之先，戒于已见红斑之后，斯言得之矣。仁斋《直指方》云：不如用参苏饮加青木香，催出痘疹，甚为稳当。凡引证所活之人，举一以例其余，不能备录也。<br />
　　　　　预防法<br />
<br />
　　初觉发热之时，以黄蘗膏敷于面，白芥子敷于足，干胭脂涂其目，清香油润其脊，此皆思患预防之法。　　已上药俱可用。俗用铜镜照面者，欲取凉气以散血热也。又有抱儿观井，投菉豆七枚者，亦取其极视以受水气之凉故也。<br />
　　　　　避忌方<br />
<br />
　　正当病痘之时，谨司门户，恐为风寒所袭；严禁房事，恐为秽气所乘。月妇经水，庖厨煎煿，牲畜粪秽及狐臭触忤，一切忌之。须常烧芸、檀、苍朮、小枣之类，及挂胡荽，浸醋炭以逼其气，庶外虞之不我即也。如有犯者，当托里散，肉桂随意加减之。　　门户不谨，不免寒邪之伤，房事不禁，必受闷乱之毒，为之父母者，固不可以不慎矣。至若月经狐臭，设在其母，幼子时刻不可离，将如何哉？必常加澡雪，每易新衣，不使其气侵肤，庶几可也。烧芸，檀等类者，荣卫得香而运行故也；苍朮、小枣，又愈于芸、檀，只此二味足矣。胡荽浸酒喷之，挂于围幔以除秽气。浸醋炭，一以辟除外邪，一以接儿不足之气。有以水代醋，恐其气袭人者，殊不知醋亦能运行气血也。近日有用新砖烧红浸水醋者，亦为近理也。<br />
　　　　　以形势分轻重<br />
<br />
　　初见苗时，用手揣摩其疮势，宜力而坚，不宜软而塌。三次出者轻，一齐出者重。脐窝去处不宜有，头面心窍不宜多。大小不一等，根窠红活，尖头似水珠光泽者最轻；平顶者半轻半重；陷顶者极重。又有出轻而变重，出重而变轻者，顾调养避忌之何如耳。此于血气上见形势，则轻重可知矣。　　儿之受证，热几日复凉，凉几日复热，作三次出，其热毒以渐而泄，故曰轻。若纔觉发热，一齐涌出，稠密无缝，其重可知。脐通肾命门。《山居简要方》云：窝内有者，十死一生。头面心窍乃虚软处，故不宜多。大小不一等，此血气之所由分也。世人多有不知一种小痘，以为不起，长用药举之则悞矣。尖顶者是血气盈满，无一点欠缺处，故曰最轻。平顶者是血气未至满足，不能无欠缺处，故曰半轻半重。陷顶者是血气不能充满于胞络，反致陷伏，此极重之证也，治者须当有辨。<br />
　　　　　以日期分轻重<br />
<br />
　　出三日至足心为齐，三日长肥满，三日成脓窠，三日上蜡色结痂，首尾十二日，可保平安，此其大约。设使气候乖违，疮势危重，则又难定其期矣。　　最轻者可定期限。若当出时击搏而不出，当长时陷伏而不长，成脓时涸燥而无脓，结痂时斑烂而无痂，必须服药调理，但求得生意为上，不须更论日期之迟速也。<br />
　　　　　疏利<br />
<br />
　　始出之时，壮热无度，其疮隐在皮肤，腹内疼痛不止，此是一团阳火，搏击于内，无由发泄也。用五苓散导心火，或用四物汤加酒芩连，其出自易。又有将起长上浆之时，其色红赤，或灰黑模糊在皮肤上，此亦阳火之害，必须用疏利之法，服紫草散及五苓、四物、酒芩连之类以导之，则血复归本，疱疮之平顶者不至萎塌，长者必至上浆，血气流通而罔滞矣。不然，迁延日久，遂成虚脱，良可悲夫！若本来稀少，热不壮盛，非惟不可疏利，亦不可发散。不知所谨，则操戈入室，其祸自生矣。　　痘疹始发热之时，若壮盛，则用五苓散以疏利之，甚则用酒芩连以解之，少缓则用升麻汤以发散之。悞用其药，不斑烂则虚脱，可不谨哉！<br />
　　　　　虚寒不足<br />
<br />
　　若灰白色碎小平顶，或不起长，或不收靥，隐隐然在皮肤间，乃表虚寒不足之证也。必早为之计，宜发举之如笼松，染蘸法、木香散、异功散、独圣散、一匕金之类，随意无拘，但有生意将来，斯为上策也。　　软塌不起，长用笼松法。笼松云者，如庖人发面，欲使之起长也。色之滞暗不明，用染蘸法。染蘸云者，如匠人染布欲使之上色也。《丹溪心法》：似炉灰白色作寒看，是血气俱虚，用黄芪生血活血之剂，略佐以风药白芷、防风之类。子婿冯世夔病痘，三日灰白色不起长，服木香散而愈。亲邻徐民望子病痘，五日灰白色不起长，泄泻不止，服木香散送下豆蔻丸，再服而愈。汪文秀病痘七八日，红赤模糊，不起长，泄泻不止，服八珍散，再服五苓散而愈。或问泄泻同而用药异者何？曰：灰白色不起长而泄者，是不足之证，用木香散发举之，豆蔻丸濇滞之宜矣。若红赤不起长而泻者，不宜有发举之害，宜用八珍散和血保脾，量加木香、当归以微发之，再加木通、紫草以疏利之，则热必退而泄自止，所谓药不执方，合宜而用也。<br />
　　　　　实热有余<br />
<br />
　　若红赤过度，入皮肤连根窠，模糊而不散者，乃表实热有余之证也，宜疏利之，服紫草散、八珍散，或四物汤，或各加酒炒芩连并解毒之剂。　　《丹溪心法》以红黑色作热看，是气血俱实，用前胡、葛根、升麻辈，佐之以川芎、白芍药、桔梗、枳壳、羌活、木通、紫草之剂，则可以调适矣。血本当藏入疱内，今却散在皮肤，模糊而不起长，用八珍散或四物汤，佐以紫草、木通以疏利之，或加酒炒芩连以解其毒，使皮肤之血复归疱内，才可望其起长，上浆结痂而愈。淮安上舍仲绳祖女痘五日，其证如前所云，用八珍散加紫草、木通服之而愈。上舍瞿见之子痘四日，其证如之，用四物汤二服而愈。上舍李本达子痘七日，证亦如之，连服八珍散、四物汤不效，五苓散亦不效，十二日而死。其故何哉？盖仲瞿之子各在四五日间，血气方盛而未过，一用前药则血归本疱，所以得脓浆结痂而愈；若李之子过经七日，血气已过，救之无及。故证治虽同，而生死自异。<br />
　　　　　斑疔形状<br />
<br />
　　若灰白，若红赤，若黑紫，平顶陷顶，紫疱水泡，如众痘然，臭不可闻，攒蹴一处，又如癣疮，如黑线相牵，皆谓痘疔也。宜点附四圣丹，随证服以药饵，其疮四围如灸之状，突然而起，则毒根拔去，斯免其患。若依旧陷伏，须再点前药，治疗亦如前，无有不效。缓而不治，则此种肆恶，交互把持，不容善类起长，且将使之变为其党，不成脓窠，难于收靥，其患不可胜言矣。　　附四圣丹方，乃魏君用旧本引曲沃张教谕所传，依法点之，则黑滞去而毒害无，真起死回生之术也。失于治疗，则周围痘疮皆为把持，不得起长，一二日变为百种溃乱燥痒，患不可言。人有以艾灸者，灸则动阴火；有以药洗者，洗则开腠理。又紫花地丁乃治痘疮之药，有用以治痘疔者，煎汤服之，身出臭汗，间有偶中而愈。然汗出而腠理不密，蕴热去矣，将何以收后功？已上皆非治法。一方用在野弥猴粪食之有效。家叔女痘五日，其色灰黑平顶，用木香[木香　疑脱「散」字，出陈氏方：木香、大腹皮、肉桂、半夏、青皮、柴胡、人参、赤茯苓、甘草、诃子肉、丁香。]去丁、桂、半夏，姜水煎服，是主于发举也，点前药而愈。周信卿子痘四日，其证如之，用八珍散加紫草、木通，是主于疏利也，亦点前药而愈。刘刚子痘八日证亦如之，用木香、八珍、附四圣丹，俱不效，此亦当在血气上论。四五日血气方盛，故发举疏利皆得其宜；八日者，血气已过，故发举疏利皆非治法。又有紫血泡水泡，成群稔毒，间有不伤命者，何哉？盖缘紫黑肥满有浆，其毒已泄在外，故亦无害。须连服解利之剂，幸而免耳。<br />
　　　　　变坏归肾<br />
<br />
　　陷伏之疾，名为倒靥，变坏归肾是也。遍身紫黑如茱萸色者，是表里极有实热，宜服朱砂散，并猪尾膏、无价散、四圣散、百祥丸、宣风散之类。　　痘疹，四脏俱受证，独肾在腑下无证，验耳与尻凉是也。耳尻属肾，居北方壬癸水，故主冷。今紫黑陷伏，乃毒气弥满，复入于内，而耳尻反热，斯谓之变坏归肾矣。猪尾取其血常动，有散于内也。龙脑取其辛温发散之意。无价散纯阳性热，当酌而用之。钱氏用百祥丸、熊氏以宣风散泻膀胱之邪，既下后而身热气温，欲饮水者，可治，急以四君子汤加陈皮、木香、厚朴、白姜等剂以温脾土，使脾土复旺，有胜肾水，则黑陷者，必当复起而安。若下后转加寒战咬牙，身冷汗出，不思饮食，水谷不化，耳尻反热者，乃脾虚为肾水所胜，其死也必矣。当此之际，不用百祥丸，则无治法。盖百祥丸能去毒气，毒气去而真气不绝者，尚有可治之理，否则坐以待毙矣。父母之心，宁忍恝然乎哉？如《活人书》治厥阴证，土败木贼，用承气汤泻毒气，亦岂得已而用之哉？《兵法》云：置诸死地而后生。故韩信以背水阵取胜，医家用百祥丸亦犹是也。仆遇有此疾者，多用疏利解毒之剂，间亦有生者。不过泄肾水之热以复陷伏之患，此亦熊氏宣风散之余意也。<br />
　　　　　斑烂<br />
<br />
　　斑烂之疾有二：当发散而不发散，则毒气内壅于胸臆，喘促闷乱，故成此疾；不当发散而强发散，则毒气尽发于肌窍，气不能冲和，亦成此疾。治者以保脾土，和荣卫为主，四物汤或四君子、八珍散，随用无拘。　　斑烂之疾，比之外靥，似同而实异。外靥有浆，按之有力；斑烂亦有浆，按之无力。盖其气血弥漫，无阴以敛之，故同归于溃烂。斯二者皆有余之证，皆有余毒，故以保脾土和荣卫为主，或疏利之亦可；若妄汗以开腠理，妄下以泄元气，有浆无浆，亦主斑烂。又有未周小儿，其疮红活，余无他证，但是稠密无缝，其血气充拓不去，亦成斑烂，谓之小船不堪重载。仆次子封周曾坐此厄，可胜痛哉！若小儿遭此，更无他疾，缠绕咽喉，清亮而不肿疼，余毒不来攻害，间亦有上浆收靥，幸获全生者，此又出于望外也，治者当以疏利为本。<br />

                    <br>
                        　　　　　虚脱<br />
<br />
　　虚脱之疾亦有二：或发散早而气血耗散，或发举早而脓血枯竭，皆成此疾。治者当以生血养血为主，四物汤、八珍散，倍用生熟地黄、白芷之类。　　虚脱之疾，比之空壳无浆，似异实同。盖空壳无浆者，亦是耗散血气以致脓水枯竭也。虚脱在三五日气血未过，犹有生意；若在七八日间，是为不足之证，绝无生浆养血之理，与空壳无浆者无异。又有因伤风伤食，以致妄汗妄下，亦主虚脱，卒同归于毙也。<br />
　　　　　惊搐有生死<br />
<br />
　　心经有热流注不解，故有惊搐之疾。痘疹未出乃宜，既出不宜。治者不可纯投以寒药，寒因热用可也。又有壮热不除而烦闷愦乱者，治法亦同，并用五苓散导心火而愈；甚则加酒芩连，或黄连解毒汤主之。　　惊搐在心，心火盛而生肝风，故有此疾。痘未出而惊，是热在疮而不在心，故曰宜。既出而犹惊，是热在心而不在疮，故曰不宜。仁斋《直指方》云：先发搐而后发疮者生，先发疮而后发搐者死，正谓此也。昧其治者，投以轻粉、牛黄、芒硝、牵牛、大黄之类，或用艾灸截风路，皆非治法。先发惊而将痘者，以升麻汤发散之，则心火解而惊自止；痘既见而惊不止者，用五苓散以疏利之，使热从小便泄出，而惊自止。否则热蒸太过，疮势必干，浆水不来，难于收靥。仆守五苓一方，四十余年，百发百中，诚所谓神仙夺命丹也。若泥于热而不敢疏利，殆非治法。医之用药，如将之用兵，五月渡泸，雪夜平蔡，何尝拘拘于秋高马肥之候而后举之哉？<br />
　　　　　痛痒分虚实<br />
<br />
　　痛痒之疾，皆属于心。痛为实，乃热毒而不能泄，故有疮痛腹痛之不同，治者以活血为主，投以活血散，更加芪归以助其长。痒为虚，乃肌肉虚弱而血气不能荣贯故也，治者当以活血为主，先服四物汤、四君子汤；不效，量服木香散，慎加参酌可也。　　《原病式》云：诸痛痒疮疡，皆属心火。实痛虚痒，固然矣。大抵微热则痒，热甚则痛。试以手炙火而验之，稍近则痒，愈近则痛，皆属心火无疑矣。治者以活血生血为主，血既调适，则痛痒自消。一方用赤芍药可以止痛。蜜水调滑石润疮上止痒。亦有虚热之痛，实热之痒，随证施治，不可执一。仆常考《药性赋》云：赤者行经，白者止痛。今方书多载赤芍，疑亦有悞。<br />
　　　　　吐泻不食<br />
<br />
　　痘疮已靥未靥之间，有腹痛，有泻痢，有呕吐，有不食之疾，或曰脾胃虚寒也。盖小儿脾胃本热，虚则有之，寒则未也。今当出痘之时，虚弱不任风寒，故冷入胃则吐，冷入脾则泻，所以作痛而不食。大抵吐因火与痰与食者为多，泻亦因火与痰与食而属湿属气虚者为多耳。治者不可投以燥热药温辛之剂，当服治中汤、四苓散，并肉豆蔻丸以止之。又有热吐面赤，烦躁不止，频欲乳而即吐，大便泄泻，小便赤濇，咽干口渴者，须辨目睛青黑，为虚寒不食，用木香散或益黄散；目睛黄白，为实热不食，或五苓散或胃苓汤以疏之。大率小儿虚寒者百中一二，实热者十常八九。　　按肉豆蔻丸，本濇滞之药也，非惟实热不可用，而虚寒亦不可用。用之者虽能补泄泻于一时，更遇寒热，其泻复作，所谓泥涂釜衅，随补随漏是也。或正出痘时，遇有是疾，不得已而暂用之，以救一时之患可也。若可少缓，曾谓泻有补法乎？<br />
　　　　　烦躁口渴<br />
<br />
　　烦躁口渴之疾，心经有热，津液不足故也。小渴，人参麦门冬散；大渴，人参白朮散。更要随证审察：烦躁而大便秘小便赤者，宜服甘草散、通关散、导赤散；烦渴而小便不通者，宜服五苓散；烦渴而喘闷者，宜服灯心汤。夏月烦渴而大便秘小便赤者，宜服白虎汤加人参之剂。　　按通关散可用于已靥之后，导赤散当用于未靥之时。白虎汤，夏月中暑者可服，冬月不宜。凡用药既当审病势，尤当顺天时。心经有热，津液必少，渴病由之而生。至于烦躁喘闷，大便濇，小便赤，皆热证也，可服五苓散以导心火，加人参、白朮以生津液。又周岁小儿，口不能言，频欲饮乳，口无津液，知是热可也，可服前药，勿令饮水。俗传痘与豆相似，豆资雨水，方得成实，故出痘首尾饮水，此盖不经之谈。饮后转生烦渴，津液内耗，其疮虽是起长而血气不荣，不能收靥，以致悞杀者多矣。又有过食柑子、西瓜、蜜水，以致津液收敛，反生焦渴，为害不浅。治者以除热生津为主可也。<br />
　　　　　寒战咬牙<br />
<br />
　　寒战咬牙之疾，肌肉虚弱，血气不荣故也。肌肉虚弱则寒战，血气不荣则咬牙。治者不可作热看，当助其表里，调其血气，斯无二者之患。服四物汤、四君子汤、八珍散，甚则木香散、异功散之类，最宜斟酌。　　一方热少者，全用异功散；甚热者去附子、丁香、半夏。以上固虚寒不足之证，还当兼看疮势何如：若红赤紫黑，或变为灰白色，或不变，亦有寒战咬牙者，盖牙乃骨之余，属肾，热毒归肾，火极克水，故显是证，未可轻用木香散、异功散，止可用四物汤、四君子、八珍之剂，和血保脾。夫脾所以制肾，本胜乎肾也，今脾虚反为肾水所胜，保脾正使之有胜肾水，复其常道而病自安矣。若果是虚寒者，更当七八日间不起长，不上浆，不用木香、异功以发举之，更待何时耶！<br />
　　　　　腹胀喘急<br />
<br />
　　腹胀喘急之疾，由其正发热之际，或外感于寒，内伤于冷，则毒气为其所激，发泄不尽，及伏入在内而阴阳不和，故成此疾，治者当以和中为主：腹胀服四圣散，喘急服清肺汤；兼而有之，则二方合用之，不可拘执。　　热被冷激而不能发散，冷气内拒而不能消化，所以令人腹胀气喘，宜以温脾药逐冷气，冷气散则阴阳和，阴阳和则腹胀消，腹胀消则喘急止。所谓温者非辛热之谓，但欲其和耳。昧者一见腹胀，莫不更增宣泻，是谓重困。熊氏《类证》云：心火不降，阴气不升，故腹胀。又云胃中有热也。或云心火不降主腹胀，肺金受制主喘急，是母子俱病也。董氏用四圣散以解其毒。仆用五苓散佐以枳壳、陈皮、大腹皮、桑白皮、杏仁之类，其效甚速而至大也。<br />
　　　　　欬嗽<br />
<br />
　　欬嗽之疾，乃心火不降，肺金受制故也。治者当清肺气，逐邪热，服二和汤、清肺汤，调顺阴阳，疾自愈矣。一方用二母汤，一方用二陈汤加知母、贝母服之，俱立效。一方用五味子汤而愈。　　大司成刘公子病痘未靥，咳嗽不止；上舍纪应时子病痘已靥，咳嗽不止，仆俱用五苓散而愈。盖心火既导，则肺气自宁矣。<br />
　　　　　狂叫喘呼<br />
<br />
　　狂叫喘呼之疾，是脏腑热燥而无津液也，当服犀角地黄汤，邪热去而津液生，自无此疾矣。　　痘疹已出，热毒自内达外，不宜有狂叫喘呼之疾，今犹云尔，是脏腑热燥，津液枯竭，无阴以敛之故也。《原病式》云：诸躁扰狂越，皆属于火，宜服前药。仆用五苓散亦有效，盖心火降而肾水生，是亦探本之论也。<br />
　　　　　大小便不通<br />
<br />
　　古人论痘疮首尾不可汗下，盖谓不可妄汗妄下也。如大小便数日不通，极不可忍，危在须臾，此犹不可下乎？急则治其标，理宜然也。盖大便不通，有热、有虚、有湿，有津液不足者，有气结者，少缓用当归须、生熟地黄、麻仁、生甘草之类以润之，急则大黄以通之。小便不通，有热有湿，有气结于下，有痰气闭塞，宜清宜燥，宜升气，升则水自降，盖气承载其水也。气虚，参、朮、升麻等；血虚，四物汤；痰多，二陈汤；痰气闭塞，二陈加木通、香附。实热亦当利之，或八珍散之类，大便动则小便自通。又有积痰在肺，肺为上焦，膀胱为下焦，上焦闭则下焦塞，如滴水之器，必上窍通而后下窍之水出焉，当以清肺为主。又有正治并隔二隔三之治，皆古人要法，不可不知。　　按治病当求其原，固理也，所谓缓则治其本也。若大小便不通，势在危急，又当先治其标，诚不可以或缓矣。<br />
　　　　　瘀血便血<br />
<br />
　　心主血而营于血。痘疹毒气太盛，壅瘀血于心胁之间，由是而为便血之证，用犀角地黄汤主之，或四物汤加黄连亦可。　　便血之证，治者当以活血散为主，及如前药之类。胡氏论疮毒太甚，大便见黄黑色，若烦躁喘渴腹胀，此有瘀血在里，犀角地黄汤治之。吐血衄血，水磨生犀角饮之。京卫宋镇抚子病痘，其色灰黑，便下血饼，仆诊得六脉浮洪，知是脏腑蕴热，用五苓散加生地黄一服而愈。<br />
　　　　　咽喉疼痛声哑<br />
<br />
　　咽喉疼痛而声哑，是心胃间有热，风邪相搏而成，以活血除热为主，用防风甘桔汤。若痘疹已出后有声音者，形病而气不病也。痘疹未出，先声音不出者，形不病而气病也。痘疹出而声音不出者，形气俱病也，宜服清肺汤以清其肺。有因发举，用丁桂热药，攻破咽喉而疼肿声哑，宜用如圣散、射干鼠粘子汤。　　声音以气为主，声音出则气不病，声音不出气斯病矣，故用药如前。又有一等热毒流注，咽喉疼痛者，医不审察，更用丁桂等剂，其证亦深，故用药如前。又方，小热用紫草、木通、车前子之类，以小疏之；大热用猪苓、泽泻、黄芩之类，以大疏之，热退而疾自止矣。<br />
　　　　　血气分勇怯<br />
<br />
　　用药之法，须分气血勇怯。如不思饮食，脾胃受伤也，用四君子汤开胃保脾。痘疮赤过或色黑者，血热也，凉血为主，四物、生地之类。初出色黑者，大热也，便宜解毒，芩、连、黄蘗俱酒炒，鼠粘子、紫草、升麻、葛根、荆芥、防风、甘草节、人参、黄芪之类。色白者气虚也，补气为主，四君子、陈皮之类。有中黑陷而外白起者，气血俱虚也，则相兼而治，如八珍散之类。将成就而色淡者，血虚也，宜助血，如芎归酒洗、芍药之类，或加红花。将成就而色紫者，实热也，宜凉血解毒，如芩、连、升麻、连翘、葛根之类。大凡颜色不红润，即气血不和也。更参以脉理，以左手大小分热之盛衰，以右手大小分气之盛衰，盛衰即勇怯之谓也。宜各用气血药，勇则抑之，法则补之，或加紫草以蘸之。若不起长，不成血疱，不结脓窠，气血不足也，用人牙散、独圣散、胡荽酒、一匕金以微发之；不得已，用木香散、异功散以大发之。须酌见其怯，药能对证可也。　　时医多于不起长之疾，用人骷髅或人骨煎汤发之，服后如人醉酒然，肌色顿发红润；但药性既过，依然呈露本色，且腥臭触忤，则亦何益之有哉！<br />
　　　　　余毒破烂<br />
<br />
　　若本原不正，不得上等收靥，或血泡破烂，或脓水淋漓，是皆余毒之所致也，并用败草散傅之，及服四物汤以活其血，卒亦可保无虞矣。　　败草散最解疮毒。若外靥脓水，流满床席，即以前散罗在床席，任其坐卧，甚为有益。山房草有沙石者，性硬不可用。《奇效方》用黄土晒干，碾为细末敷之。《山居简要方》用搽面粉研细敷之，随意俱可。《易简方》用水调蛤粉敷之，恐致疮痂坚硬，不宜。又有用牛粪敷之者，秽气触忤，切宜戒之。<br />
　　　　　气盛收敛之难<br />
<br />
　　若痘疮已成，脓泡肥满，色上苍蜡，过期而不肯收敛，其证有二：一则表里俱实，热气蒸郁，是阳气太盛无阴以敛之者也，服四物汤、四君子汤；或用滚水调沙糖，食之而靥者。一则内曾泄泻元气，外则肌肉虚弱，表里不固，是阴气太盛，无阳以敛之者也，宜服木香散；不效，异功散救之。治者能分气血之盛衰，则知收敛之难易矣。　　阳气太盛，无阴以敛之，此先贤之格言，乃有余之证，故用前药，是执热而以濯之也。阴气太盛，无阳以敛之，此仆推类以扩未发之意，乃不足之证，故用前药，是嘘暖于寒谷者也，各有既济之妙。泗卫高万户幼年病痘，浆满色蜡，三日不靥，乃叔宗德与仆同门，偕往视之，知是阳气太甚，无阴以敛之，用四物汤煎热时，入沙糖少许，一服而愈。乡耆李伯仁女痘疮，八日已靥，但是痂瘢未落；第十日遍身发冷，脉甚微细，惟心下有微热。一医见其强视，以为有风，灸中脘等处三艾，投以凉经药；再越宿，仆自乡回，见其闭目无语，惟觉泪下，已有不起之状。仆诊而谓之曰：此阴气太盛，无阳以敛之，用木香散加人参健脉、附子回阳，亦一服而愈。如前所云常有之疾，仆常治之；如前所云罕遘之疾，而治者亦罕。须酌见表里虚实，方可施治。又有表实里虚，其疮易出而难靥，固理之常，却有反常难出而易靥者。耳与尻冷，痘之证也；今耳尻反热，痘之变也。当于出靥难易以辨虚实，庶用药有常变，而不拘于一定也。<br />
　　　　　收靥分等第<br />
<br />
　　夫痘疮收靥，有上中下三等：其色苍蜡，痂瘢高突，为正靥上等也，自无余毒，不须服药，可刻期而收全功。有脓满而色灰黑，干塌在皮肤者，为次靥中等也。有脓满而气血不足，破烂淋漓者，为外靥，斯为下矣。中下二等，虽不伤命，却有余毒，疮痂落动，便宜解散之药。　　当解散而不解散，蕴之而为内毒，则肚腹心窍脏腑，为疼痛、为闭濇、为泻痢是也。发之而为外毒，则肢节口齿眼目咽喉，为肿毒、为疳蚀、为翳障、为喑哑是也。然亦不可解太早太迟，意详见于后条余毒有缓急之下。<br />
　　　　　空壳无浆<br />
<br />
　　三等之外，又有空壳无浆者，观其颜色一般红活，只是无浆。盖缘三五日之间，身热太盛，血气蒸干，不能流通，是以浆水不来；或当起长之时，而不起长，曾用丁附之剂攻成血疱，已经七八日之间，血气已过，浆水不来。证虽不同，致死之由则一而已。　　头为诸阳之会，浆必先满，次及胸胁腰膝之间。有头上靥成痂瘢，而足上浆水才生者；有头上浆未满即有苍蜡色，欲收靥而身上之浆才生，腿膝去处全无者，此皆血气已过，生意绝矣。更有一等面上才生浆而肿即消退，两眼开闭不宁，舌头伸缩无度，此毒气入内之状，不旋踵而告变也。<br />

                    <br>
                        　　　　　余毒有缓急<br />
<br />
　　已靥之后，身热未退，或妄言鬼神，或时常惊搐，口干舌燥，心神不宁，六脉浮洪，大便壅塞，此即余毒也，便宜解散，须随热之大小以为用药之缓急可也。　　解散之药，不宜太骤。如已靥未尽而热未除，且服四圣散以解疮毒；次服五苓散，使热从小便泄出。正结痂已落未落之间，小热用升麻汤、透肌解毒散、人参白朮散；其热不退，然后用消毒散、鼠粘子汤、人参清隔散、小柴胡之类。若不审察，一概投凉药，速退其热，则未靥之痘何自而靥？未落之痂何自而落？其为害也不浅矣。此固一说也，然不能防患于先而图欲收功于后，吾恐事势穷迫，噬脐无及矣。譬诸人家之于盗贼，素无警备之心，因其突至，始乃起而御之，四顾张皇，何益之有！魏君用《痘疹方》云：小儿痘疹，心痛不可当，此余毒归心故也，急用乳香二钱煎汤服之。一方加没药、赤芍药、当归之剂。《奇效方》云：小儿痘疹方愈，余毒未解，忽然遍身或青或黑，手足厥冷，口噤涎响，甚者手足搐搦，此由四时五行节令气交，或风雨寒暑，或地气暴至，小儿荣卫尚弱，毒气乘虚而入，故生是疾。宜用和剂散二钱，入蝉壳末，分作三服，生姜薄荷汁酒各数点，温汤浸服，二三服立醒，随时少汗而解，或出瘾疹，或再出麸疮而愈。<br />
　　　　　热毒壅遏在肢节<br />
<br />
　　或失于解散，或解散不愈，身热流注，肢节赤肿，将成痈疖者，以针蘸清麻油，灯上烧红，刺肿处周围一度，服小柴胡汤加生地黄即愈。如赤肿不散，未得头者，捣马鞭草敷之，小鹊粪敷之亦可。又有脓出不止，体虚烦热，头目昏闷者，黄芪丸主之，绵茧散、雄黄散敷之亦可。　　胡氏论曰：痘疹既平，失于解利，余毒太盛，内不能入于脏腑，外不能泄于皮肤，聚而不散，轻则结为疮疖，重则头顶胸背手足肢节赤肿而成痈，用小柴胡汤加生地黄并消毒散治之。熊氏《类证》用针刺之法如前。《奇效方》云：赤肿初生，烧鸡毛灰，水调敷之；或用醋调伏龙肝，即灶底中心土是也；或胡荽酒；或用鸡子清调小豆末；或调地龙粪敷之，即蚯蚓粪是也。马齿苋、鸡肠草、芸台草、景天草、皆可捣烂敷之。《易简方》用凤凰退，即今抱出雏鸡蛋壳是也，烧灰醋调，搽涂痈患周围，再不荫开，名为铁箍散。南京国子监丞杨公女痘已靥后，失于解利，遂致左膝红瘤浮肿，用针刺法，随服小柴胡汤加生地黄，一服而愈。<br />
　　　　　热毒壅遏在口齿<br />
<br />
　　口内疳蚀肉烂，臭不可闻，甚则将齿蚀落而血出不止，宜用清米泔水净洗，敷之以绵茧散或雄黄散，服消毒散、鼠粘子汤、小柴胡汤之类。　　右用麝香等药敷之者，甚不宜。汊涧陈世安子痘后余热生疳，小儿服周用绵茧散，加鸡翅、粗布炙干为末，纳模子一块烧灰为末，拌匀傅之，一二日间果效。<br />
　　　　　热毒壅遏在眼目<br />
<br />
　　眼目红赤泪流，羞明怕日，或生翳障，服谷精草散、菊花洗肝散、四物汤、茶调兔粪、水磨石燕，简易可服。　　痘疹为眼目之患，乃毒气自里达外，活血解毒，治之要法也，宜用消毒散、小柴胡汤为主；若石燕子、兔粪，特治其标耳。经云：扬汤止沸，不如灶底抽薪。又有食猪羊鱼鲜、梨栗瓜枣及闻煎煿油气，损其目者，当思患预防，不受其害可也。《痘疹详明方》以四物主之。盖眼得血而视，视之而不见者，血滞也。血滞以和为本，故用四物汤以和血。今人有用冰片点眼者，其味辛温，多则有害。一方小儿痘风，眼眶红烂，用乌鸦胆汁敷之有效。一方痘毒损目，其睛外暴者，煎斑鸠食之有效。按肢节，人之会通处也；口齿，人之吐纳处也；眼目，人之光明处也。一有所害，竟不得为全人。痘疹靥为有热而不解利者，是养虎自贻患也，咎将归谁？又州人董敔子痘疮结痂，壅塞鼻孔，不通气息，仆以蜜润之，随用针拨开微孔，气得出入而自愈。因附之于此，从其类也。<br />
　　　　　津液<br />
<br />
　　人之有津液，犹天之有雨露，海之有潮汐也。天无雨露则旱，海无潮汐则涸，人无津液则渴。心胃间有热者，是火炎于上而少津液，主烦躁喘渴之疾；脏腑有热者，是火蕴于下，而少津液，主狂叫闭塞之疾，并用五苓散、清肺汤以解之。脾热少津液则吐泻，用益元散。肺热少津液则咳嗽，用二陈汤。肝热少津液则眼目羞明，用菊花洗肝散。风热攻破咽喉，少津液则声哑，用防风甘桔汤加人参、白朮以生津液。用药发举太过而少津液则溃乱，用消毒散、四圣散、射干鼠粘汤。肌肉虚而津液少则寒战咬牙，口燥渴而气体虚则完谷不化，并用木香散、或异功散治之。更有未岁小儿，口不能言，频欲食乳，亦是津液少而心火盛故也，亦用四苓散。证治虽各不同，然皆不外乎除热生津二者而已。　　以上皆有余之证，独寒战咬牙，完谷不化，为不足之证，治者当有所辨。袁医官子痘后疮痂将落，尽身发壮热，寒战咬牙，腹胀喘急，烦渴泄泻。袁自制五苓散加羌活、白芷，服之不效，请仆视之，并出所制方药。仆曰：药未当也。其寒战咬牙，肌肉虚弱，血气不和也；腹胀，脏腑有热也；喘急，肺金受制于心火也；烦渴，火炎上而少津液也；泄泻，脾胃有食与湿也。当以解毒生津为主，用四圣散加当归、白朮，果再服而全愈也。<br />
　　　　　靥后调养<br />
<br />
　　洗浴不宜太早，早则生脾风疮，须经月余，煎荆芥或榆槐、或柳艾叶汤浴之。忌食升麻、(石卜)硝、大黄、麻黄之剂，及蜜水、西瓜、红柿、梨栗、柑子、白果、葱薤、韭蒜、獐兔、鸡鹅、牛羊、鱼鲜等物；所宜食者，豮猪腰子、白煮猪肉、淡虀菜、干菜、淡腌菜、圆眼、葡萄、核桃、莲肉、红枣之类。　　洗浴以开腠理，恐为风寒所袭，故不宜太早。升麻、(石卜)硝性皆寒凉，大黄主利，麻黄发汗，若非有余热当解利者，不可轻用。魏君用禁食柑，恐收津液。陈文中引证亦不用葱韭等物，为五荤獐兔等物，能发病。猪腰子并肉能养脾胃，干虀等菜取其无味无毒，圆眼能养脾胃，葡萄利小水，核桃、莲肉润心肺，红枣养胃，故皆宜食。一说核桃实咽喉，红枣生疳疮，亦不宜用。《痘疹详明方》云：痘疹，小儿首尾只宜吃粥，盖取易于消导也。或有嫌其粥烂，有似痘之斑烂而忌食之者，俗论也。又有被覆小儿不令通气者，然冱寒时月，犹之可也；设在夏月，何必如此拘拘然耶！又有房中用火盆，床上用火笼者，亦当顺时之寒暑而去取之，庶可免其热毒之患。又有余不可剃头。古人云：父母爱子之心，无所不至。仆谓父母爱子之心，当无所不知。<br />
　　　　　斑疹水痘大痘所出难易<br />
<br />
　　熊氏《类证》云：脏腑蕴热不同，表里受证各异，小儿时气咳嗽声重，涕唾稠粘，目眶焮赤，烦热渴燥，此则肺胃蕴积热毒，发则易出，有细疱遍于肌肤之上，如沸疮泡子，见而渐没，此证在于表，受毒之浅，名为疹子，一名肤疹，一名肤疮，俗名麻子，或曰沙子是也。又曰疹属腑，腑属阳，蕴热而出，遍身形见赤者十生一死，黑者十死一生，治者宜用清凉之剂。或时行蕴毒，热气熏蒸，发于皮肤，其体状如锦纹，或与蚊蚤咬痕相类，大如小豆，或赤或黑，此病在于里，受毒之深，是名曰斑。或有热毒停蓄于内，斑疹击搏而不出者，用升麻汤加青皮、木香以催之，三日三次而出，隐隐有形，见在皮肤间，不遽然消灭，乃为得宜。一出即收靥，形影不见者，用木香散以发之，五苓散以疏之。如无腹胀喘急渴热者，其毒不甚为害，宜服快斑化斑、消毒解毒之剂。证之轻重虽不同，实与大痘相为表里也。又水痘与大痘不同，其状如水珠，易出易靥，不宜燥湿。湿虽无害，第恐不能结痂，则成疮塌矣。若夫大痘则属脏，脏属阴，有热而难出，故其疮在肌肤血脉间，必先出红斑而后生成如痘，因名曰痘疮。盖所受气深，是以难出也。暴热而便出者，必肤疹；久热而难出者，必痘疮。《明医杂着》云：疹要清凉，痘要温。清凉则紫草、木通、升麻、羌活之类，温则当归、白芍药、青皮、木香之类。《痘疹详明》云：小儿出疹，根在皮肤，所患最轻，调理最宜和缓。若被风寒所激，热反入内。痰涎壅上喘急直视，胸膈胀满者不治。若身热口干，心烦咳嗽，宜生地黄散以疏之。《活幼心书》诗云：斑疹总言因胃热，赤生黑死分明别；忽然锦片出肌肤，温毒发时从两胁。《奇效方》又云：冰厚三尺非一日之寒，痘疹蕴热非一日之热，宜预服升麻汤、消毒散、紫草散及油剂之法为良。又有伤风邪热在表，发而为斑为疹；又有痘疮已出未靥之间，余毒未除，发而为疹，名曰盖痘疹。所患虽异，所治则同，必先使疹收靥，然后可施治疗之功，不然未免有得此失彼之患。<br />
　　　　　痘疹所属经络<br />
<br />
　　痘疹之状，皆五脏之液：肝主泪，肺主涕，心主血，脾为裹血。其疮有五名：肝为水疱，以泪出如水，其色青而小；肺为脓疱，以涕稠浊，色白而大；心为斑，主心血，色赤而小，次于水疱；脾为疹小，次于斑疮，其主里血，故色赤黄浅也。涕泪出多，故脓疱水疱皆大；血营于内，所出不多，故斑疹皆小也。心主惊，实则叫哭而搐，虚则困卧不宁；肝主风，实则直视大叫，呵欠烦闷，虚则咬牙欠气；脾主困，实则困睡身热饮水，虚则吐泻主风；肺主喘，实则闷乱喘促，有饮水者，有不饮水者，虚则哽气长出气。肾主虚无实也，惟痘疹肾实则黑陷。已上当视病之新久虚实，虚则补其母，实则泻其子也。又视其睡口中气温，或合面睡，及上窜咬牙，皆心热也，导赤散主之。心气热则心胸亦热，言不能出，而有就冷之意，故合面卧；若心气实而合卧，则气不得通，故喜仰卧，气得上下通也，泻心汤主之。以手循衣摸床，及乱捻物者，肝热也，泻青丸主之。饮水喘闷者，肺热也，泻白散主之。手捏眉目鼻面者，肺热也，甘桔汤主之。唇深红色，肺虚热也，少服泻白散；唇白色，当用补肺，阿胶散主之。若闷乱气粗喘促哽气者，难治，肺虚损故也。脾肺病久则虚而唇白，脾者肺之母也，母子皆虚，不能相营，名之曰肺怯。肺主唇白，白而泽者吉；白如枯骨者死。肺气热则胸满气急，惟伤寒则不胸满。肾气不足则下窜，盖骨重亦坠下而缩身也。肾水阴也，虚则畏明，皆宜补肾，地黄丸主之。面上证，左腮为肝、右腮为肺、额上为心、鼻为脾、颏为肾，赤者热也，随证治之。目内证，赤者心热，导赤散；淡红者心虚热，生犀散；青者肝热，泻青丸；浅淡者补之，地黄丸；黄者脾热，泻黄散；无精者肾虚，地黄丸。　　按已上皆历论各经所属不同，能明乎此，非特可治痘疹，凡治小儿诸疾之法，举不越乎此耳。咬牙之证，既曰肝虚，又曰心热。盖肝为心之母，心为肝之子，其所来有自矣，初未可以岐而二之也。<br />
　　　　　伤寒产后与痘疹传变证治<br />
<br />
　　伤寒之证，从表入里，其传变病在表则当发表，病在里则当解里。痘疹之证，从里出表，其传变病在里则疏之，病在表则温之。若产后妇人血脉虚损，与小儿痘疹，耗散元气者，不甚相远，其生血补血，如生地黄之剂，用之当无所别也。<br />
　　　　　寒热用药不同<br />
<br />
　　陈氏之药主于热，钱氏之药主于寒。今之医者，不可执一，因时制宜可也。　　寒则因表虚而入，热则因里实而生，治者须分内外虚实，一向发举固不可，一向解毒亦不可。寒用发举，热用解毒，斯为活法也，何以主为？　　陈氏方多用木香散、异功散，有丁香、官桂、附子、半夏之热，可治不足之证。钱氏方多用解肌汤、凉膈散，有大黄、(石卜)硝之寒，可治有余之证。医不察此，宗陈氏者虽痘疮稠密，其色过度，亦用木香散、异功散；宗钱氏者，虽痘疮稀疏，亦用解肌汤、凉膈散。此盖不仁不智之甚者也。<br />
古今图书集成医部全录卷四百七十二<br />
<br />
痘疹门<br />
<br />
　　　　古今医鉴【明?龚信】<br />
<br />
　　　　　痘疹<br />
<br />
　　夫痘疹之原，乃胎毒所致。婴儿在胎之时，必资胎养以长其形焉。缘母失于节慎，纵欲恣餐，感其秽毒之气，藏于脏腑之中，近自孩提，远至童年，若值寒暄不常之候，痘疹由是而发，因其所受浅深而为稀稠焉。大抵初娩之时，孩儿口内亦有余秽之毒，急用绵裹指头，拭去口中污汁，免咽入腹；事倘不及，宜以拭秽等法，并预解胎毒诸方，择便用之，亦能免痘疹诸证，真良法也！然痘疹虽是素禀胎毒，未必不由诸病相传而成。其始发之时，有因伤寒伤风而得者，有因时气传染而得者，有因伤食发热，有因跌扑惊恐蓄血而得者。或为目撺口噤惊搐如风之证，或口舌咽喉肚腹疼痛，或烦躁狂闷昏睡谵语，或自汗，或下利，或发热，或不发热。证候多端，卒未易辨，必须以耳冷、骩冷、足冷验之。盖疮疹属阳，肾脏无证，耳与骩足俱属于肾，故肾之部独冷。然疑似之间，或中或否，不若视其耳后有红脉赤缕为真，于此可以稽验矣。治疗之法，痘疹未出之先，预解胎毒；发热未出之际，急须微汗；已出未收之时，当用温和之剂。又曰：始出之前，宜开和解之门；既出之后，当塞走泄之路。痂落已后，清凉渐进；毒已尽去，补益为宜。大凡初起未见红点，证与伤寒相类，发热烦躁，脸赤唇红，身热头疼，乍寒乍热，喷嚏呵欠，喘嗽痰涎等证，身热未明，疑似之间，急须表汗发散，可服升麻葛根汤、参苏饮之类。其或气实，烦躁热炽，大便闭结，则与犀角地黄汤、败毒散之类；或多服紫草饮，亦能利之。如小便赤濇者，分利小便，宜以四苓散、导赤散之类，则热气有所渗而出。凡热不可骤遏，但轻解之；若无热，则疮又不起发也。盖发热之初，红点未见之前，非微汗则表不解；乃痘疮未出，表热壅实之时也，非微下则里不解。在红点未见，里热壅盛之际也，若正出未收之时，妄汗则成斑烂，妄下则成陷伏。痘疮一发，出于心肝脾肺四脏，而肾无留邪者，为吉。若初发便作腰痛，见点则紫黑色者多死，乃毒气留于肾间而不发越故耳。何者？疮随五脏，有证未发则五脏之证悉具，已发则归于一脏受毒多者见之。故肝脏发为水泡，色青而小；肺脏发为脓泡，色白而大；心脏发为斑，色赤血泡；脾脏发为疹，色黄小斑疮；惟归肾则变黑青紫干陷。故疮疹属阳，本无肾证，肾在下，不受秽气。阳取火也，阴取水也，以火为水所制，岂不殆哉！大抵痘疮之法，多归重于脾肺二经。盖脾主肌肉而肺主皮毛，故遍身为之斑烂也。其为证也，宜发越，不宜郁滞；宜红活凸绽，不宜紫黑陷伏。疮出之后，医者当察色详证，以辨表里虚实用药。其吐泻不能食为里虚，灰白色陷顶多汗为表虚，红活凸绽为表实。又诸痛为实，诸痒为虚。外快内痛为内实外虚，外痛内快为内虚外实。内实而补，则结壅毒；表实而复用实表之药，则溃烂而不结痂矣。如表虚者疮易出而难靥，表实者疮难出而易收。里实则出快而轻，里虚则发迟而重。表实里虚，则陷伏倒靥；里实表虚，则发慢收迟。调养之法，切不可妄用硝、黄、巴豆大寒大热之药。盖解表不致于冷，调养不致于热。小儿难任非常之热，亦不堪非常之冷，稍有偏焉，病从此生。故热药之助热者，以火济火，而热势太盛，荣卫壅遏，轻为咽喉目疾，吐衄痈疮，重则热极生风，斑烂不出；冷药之乘寒者，以水滋水，使脾胃虚寒，气血凝滞，轻为吐利腹胀，重则陷伏倒靥。又宜谨避风寒，严戒房事，禁止杂人月妇，清除秽气触忤，调节乳食勿使过饱失饥，忌餐冷热毋使伤脾损胃。大法活血调气，安表和中，轻清消毒温凉之剂，二者得兼而已。又曰：首尾宜以保元汤增损为主治焉。医斯疾者，当看时令寒热，审儿之虚实，辨痘之荣枯，参考各门方法，庶无执泥之弊。故曰虚者益之，实者损之，冷者温之，热者清之，是为随机应变。若胶柱鼓瑟，则何足以妙圆神不滞之机乎！<br />

                    <br>
                        　　　　　豫解胎毒免痘<br />
<br />
　　痘疹乃胎毒所致，人生无不患者。若欲免之，亦有法也。故《千金方》以小儿初生，啼声未发，急用绵裹指头拭去口中污汁，免咽入腹，免生痘疹，固是良法。然仓卒之际，或有不及如法者，古人有甘草、朱砂等法，用之殊佳。如或又有不及于此者，宜以延生第一等方择便用之，可免痘疹，或出亦稀少也。详考《幼幼全书》云：凡值天时不正，乡邻痘疹盛发，宜服后禁方则可免，永不出痘疹矣。<br />
　　　　　发热三朝证治<br />
<br />
　　凡发热之初，急宜表汗，使脏腑胎毒及外感不正之气，尽从汗散，则痘出稀少。然表药必在红点未见之前也。如发热壮盛者，痘出必重，急煎加味败毒散调三酥饼，热服表之，须令遍身出臭汗，则毒气表散，痘出必稀；若得真犀角磨汁和入尤妙。如无三酥饼，煎败毒散调辰砂末表之，更研辰砂末调涂眼四围，或黄蘗膏之类，可免眼目之患。　　凡发热之初，证类伤寒，疑似之间，或耳尻冷，呵欠咳嗽面赤，必是出痘之候，宜服升麻干葛汤加山楂、大力子，其疮必出稀少而易愈。　　凡发热之初，增寒壮热，鼻流清涕，咳嗽痰涎，此因伤风伤寒而得，以参苏饮或调紫草膏表之。　　凡发热发狂，谵语烦渴者，急煎败毒散调辰砂末解之。　　凡发热之初，或作腹痛及膨胀者，由毒气与外邪相搏，欲出不得出也，用参苏饮去参、苓加砂仁、陈皮表之。　　凡热盛吐衄，面黄粪黑，瘀血相续，及一切失血之证，并宜犀角地黄汤。　　凡热盛发惊搐为吉候，用红线散调辰砂六一散表之；痰涎壅盛，不省人事者，薄荷汤化下抱龙丸。　　凡发热欲出痘作腰痛者，急服神解汤，出汗，腰痛止为度；不止，再进一服，免出肾经之痘。　　凡因积冷腹痛，或胃寒泄泻呕吐者，用理中汤加砂仁、陈皮、香附，温而出之。　　热毒本盛者，表药出汗，热退为佳。其有一切杂证，皆由毒气欲出不能故也，但宜表散，使毒气得泄，则诸证自退，痘亦稀矣。此治初热预防要法。<br />
　　　　　发热三朝决生死<br />
<br />
　　一发热时，用红纸条蘸麻油，点照心头皮肉，里若有一块红者，或遍身有成块红者，八九日后决死，勿治。　　一发热时，身无大热，腹痛腰不痛，过三日后才生红点，坚硬碍手者，勿药，有喜，所谓吉证。　　一发热时，浑身温暖，不时发惊者，痘在心经而出也，乃为吉兆。　　一发热时，一日遍身即生红点，稠密如蚕种样，摸过不碍手者决死。　　一发热时，头面上有一片色如胭脂者，八九日以后决死。　　一发热时，腹中大痛，腰如被杖，及至出痘干燥而前痛犹不止者，决死。<br />
　　　　　出痘三朝证治<br />
<br />
　　凡三日痘渐出齐，然毒气尚在内，忌用大寒大热之剂。寒药滞毒不散难出，热药愈炽火邪。故热毒盛者便当解毒，毒解之后，略与温补，否则反变虚寒之证矣。虚寒甚者，先当温补，补后略与解毒，否则反生热毒之证矣。善治者，调适中和而已。　　夫发热一日即出痘者大重；二日即出者亦重。微微发热，三日后乃出痘者为轻；四五日身凉乃见痘者尤轻。自出痘一日至二三日方齐，大小不等，红润圆顶，光泽明净如珠者吉，不须服药；若有他证，照后所论加减调治。　　凡小儿发热一日，遍身红点如蚊蚤咬者，决非痘疮，乃热毒为风寒所遏，不能发越故也，宜照发热门内煎败毒散热服表之；汗后身凉，红点自退；再越二日，出痘反稀矣。　　凡发热一日，遍身出痘，稠密如蚕种，根虽红润，然顶白平软，不碍指，中有清水者，此由热毒熏蒸皮肤而生痱疮，亦名疹子，俗曰麻子。其始发热，亦类伤寒之状，但麻证始终可表，宜照发热门内煎败毒散表之；表退肌肤之热，则麻子自没矣。夫发热门内云：既见红点，切戒再表者，谓痘疹也。此复云表退者，谓麻疹痱疮，非正痘也，宜慎辨之！然痘疮初出，与麻疹痱疮略相似：若根窠红顶圆突，坚实碍手者痘也；若根或不红顶虚软，略有清水，摸过不碍指者，麻疹痱疮也。疑似之间，可不辨明而用药得无误乎？　　凡发热一日，即见红点，根红顶圆，坚实碍指者，正痘疮也，此由毒气太盛，故出速，宜败毒散或化毒汤加紫草、红花、蝉蜕之类，凉血解毒可也。若一日出齐，稠密红赤成片，此毒气太过，不久紫黑发斑而死。　　凡壮热惊搐，烦渴谵语，如见鬼神者，宜辰砂六一散；痰盛者，宜抱龙丸。　　凡痘出不快者，加味四圣散、紫草饮、丝瓜汤之类。　　凡痘出灰白不红绽，或灰黑陷顶，表寒而虚，二便清，身凉口气冷，不渴不食，食不化，里寒而虚，此表里虚寒也，急宜温脾胃补血气，以助贯脓收靥，保元汤加白朮、川芎、当归、木香之类。盖脾土一温，则胃气随畅而无内虚陷伏之忧，气血既成，则送毒得出，无痒塌之患。苟失此不治，必不能贯脓收靥，过十一二日后发痒抓破而死矣。若温补之后，痘肥满红润，能食，二便如常，此表里皆平矣，再勿温补，恐变热毒。若痘红紫，又当解毒以调血气；否则变成黑陷，譬犹伤寒变证不常，非如杂病可径直而取效也。　　凡痘色红紫，根窠成片，近黑，黑如乌羽色润者为血活，尚可医；若黑如炭者，血死，不可治。凡看色仿此推之。焦陷表热而实，大便闭结，小便赤濇，身热口气热，口干引饮，里热而实，此表里皆热盛也，急宜凉血解毒祛出，化毒汤加红花、黄芩、地骨皮或紫草汤调四圣散。盖凉血不致红紫，解毒则免黑陷。失此不治，过六日后毒盛不能尽出，反攻脏腑，变黑归肾死矣，悔何及哉！若解毒之后，痘顶不红，根窠红润，小便清利，大便如常，能食不渴，此表里皆清矣，再勿解毒。若色转白，证变虚寒，又当温补气血以助贯脓收靥。否则反成痒塌，犹伤寒过服凉药，阳证变阴，又当服保元汤加干姜、白朮之类，不可拘泥。　　凡痘疮初出之际，须看胸前，若稠密，急煎消毒饮加山楂、黄芩酒洗、紫草，减食加人参。　　凡痘色淡白，顶不坚实，不碍指者，气虚也；根窠不红，或略红，手摸过处转白者，血虚也。便当大补气血，以保元汤加川芎、当归。　　凡痘热盛发红斑如锦纹，在皮肉者，化毒汤加红花、黄芩、升麻；喉痛，加黑参、磨犀角和服。此伤寒阳毒发斑，用黑参升麻汤加减之法。若见黑斑，不终日而死矣。　　凡出痘时，或有红丹如云头突起者，败毒散加紫草、红花、黄芩解之。　　凡出痘后，或发麻疹稠密如蚕种者，化毒汤加柴胡、红花解之。若色好，不可过用凉药伤脾，以致陷伏。　　凡出痘时或泄泻，大便黄，小便赤，口气热如渴，此为热泻，宜去桂五苓散加木通、车前、灯草；如溏泄清利，口气冷不渴，此为寒泻，宜五苓散加肉豆蔻；甚者保元汤加白朮、干姜。　　凡痘正出，或因吐泻陷伏，宜胃苓汤；寒甚吐泻不止，宜理中汤加丁香、肉豆蔻、附子。　　凡因食积生冷，膨胀疼痛者，平胃散加山楂、麦芽、香附、砂仁之类。　　凡痘疮初起发时，自汗不妨，盖湿热熏蒸故也。甚者保元汤实表，以防其难靥也。　　凡痘出红赤焮，摸过皮软不碍指者，此贼痘也。过三日变成水泡，甚至紫黑泡，此危证也，急少下保元汤，大加紫草、蝉蜕、红花解之；或煎灯草木通汤调六一散，利出心经蕴热而红自退；如已成水泡，则保元汤中倍加四苓散利之，此千金秘法也。不然，则遍身抓破赤烂而死。愚见贼痘是诸痘未浆，而此痘先已成熟者，亦是贼痘也，又名假虚泛发。又太阳脉门喉掩心等处三日见者，六日死，四日见者七日亡，五六日见者十一二日必死也。　　凡痘一出即变黑者，乃肾证也，此为恶候。如有起兴，少用保元汤大下紫草红花服下，外用四圣散点之。然早能凉血解毒，必无此患。亦多因脾胃衰弱，土不能制水故也。经曰：红变白，白变黄者生；红变紫，紫变黑者死。　　自出痘三日内毒气半于表里，此时妄汗则成斑烂，妄下则成陷伏；峻寒之药伤胃，峻热之药助火；虚寒不补则陷伏痒塌，盛热不解则变黑归肾，然则医者可不审乎？<br />
　　　　　出痘三朝决生死<br />
<br />
　　出痘之时，须面稀少，胸前背上皆无，根窠红润，顶突碍手，如水珠光泽者，上吉也，不须用药而愈。　　出痘之时，腰腹疼痛不止，口气大臭，其自出紫黑色黯者决死。　　出痘之时，色白皮薄而光，根全无红色，或根带一点红，三五粒如菉豆样，此证决不能贯脓，久后成泡，清水擦破即死；不可因其好者而妄与下药。　　出痘之时，全不起顶，如汤泡及灯草火灰者，十日后决主痒塌而死。　　出痘之时，口鼻及耳痒，红血不散者决死。　　出痘之时，起红斑如纹者，六七日后决死。　　出痘之时，起黑斑如痣状，肌肉有成块黑者，即死。　　痘出虽稀，根窠全包，无血色，三四日便起胀痘大，按之虚软，此名贼痘。血气太虚，至贯脓时变成水泡大若葡萄，内是清水，无脓皮薄，白如纸，擦破即死；好痘相间可治。　　凡痘初出，每三五点相连者必密，单见形者稀，有小红点先见，名血痘，不起不退者不治。　　凡痘出后见红点，太阳、脉门、胸心、喉咽无者可治。　　若太阳两颊胸心如蚕种者，不治。<br />
　　干濇如尴尬者不治。<br />
　　舌缩者不治。<br />
　　初出即虚泛不治。<br />
　　灯照，恍惚见黑荫者不治。<br />
　　见赤点如菉豆大，于两腋小腹数点者不治。　　一二日初出，圆晕成形，干红少润，毒虽犯上，其气血未离可治，以俟其气血交会也。然毒尚浅，急以保元汤加官桂，兼活血匀气之剂；如毒若盛，兼解毒之药。活血，加当归五分，白芍一钱；匀气，加陈皮五分；解毒，加黑参七分，牛蒡子炒七分，水一盏煎七分，温服。　　二三日根窠虽圆而顶陷者，血亦难聚，为气虚弱，不能领袖其血，以保元汤加川芎、官桂，扶阳抑阴，岂有不痊者哉？四五日根窠虽起，色不光泽，生意犹存，为气弱血盛，以保元汤加芍药、官桂、糯米，助卫制荣，斯为调燮之妙也。　　五六日气盈血弱，色昏红紫，以保元汤加木香、当归、川芎，助血归附气位，以全中和之道也。　　五六七日气交不旺，血虽归附，不能成浆，为气血少寒，不能收，急投保元汤加官桂、糯米，助其成浆而收济惠之伟功，斯为治矣。　　七八日毒虽化浆而不满，为血气有凝，不能大振，以保元汤再加官桂、糯米，发阳助浆，斯可以保全性命矣。　　一至此专主贯脓，脓已满，虽有他证亦不坏事；若痘无脓灰暗，虽无他证亦死。　　八九日浆不冲满，血附线红，气弱而险也，以保元汤加糯米，以助其气而驾其血，斯浆成矣。于此可见施治者之妙道也。　　十一二日气血冲满，血尽浆足，湿润不敛者，内虚也，以保元汤，血亦有力，加白朮、茯苓助其收敛而结痂也。　　十三四日毒虽尽解，浆老结痂之际，或有杂证相仍，以保元汤随证加减，不可峻用寒凉大热之剂，恐致内损之患故也。　　十四五六日痂落，潮热唇红，口渴不食，以使君子汤加陈皮、山楂、黄连；如渴甚，以参苓白朮散；如热不解，以大连翘饮去黄芩主之。证去之后，多有内损，或余毒未解，此则尤为难也。　　凡痘疮发渴者，为气弱而津液枯竭也，以保元汤加麦门冬、五味子即止；如不止，以参苓白朮散一二剂即止。　　凡痘疮不起发，脓浆不厚，以保元汤加川芎五分，丁香四分夏月二分，糯米二百粒煎熟，加好酒、人乳各半盏同服。　　若头额不起胀，加川芎六分为引；若面部不起胀，加桔梗四分为引；若腰膝不起胀，加牛膝四分为引；若两手不起胀，加桂枝二分为引。<br />
　　　　　起胀三朝证治<br />
<br />
　　夫出痘历此四日，当渐起胀，先出者先起，后出者后起，至五六日毒气尽出已定。若根窠红活肥满，光泽明净者，不须服药；若有他证，照后论治。　　凡痘不起胀，灰白顶陷者，气血不足，虚寒证也，宜服内托散加丁香，或酒调紫草膏；若灰黑陷伏，酒调无价散；或就加酒少许，煎内托散调下无价散最好。　　凡紫红不起胀者，火盛血热，宜服内托散去官桂加紫草、红花；热盛加黄芩。若紫黑陷伏，调独圣散，即穿山甲。热极黑陷有痰者，先服抱龙丸降痰，后前紫草汤调无价散，或少加蝉蜕末。盖以证属肾，四牙亦属肾，故能发肾毒。内有猫牙解毒，故热证亦宜。如无此，无价散、至宝丹皆治热毒紫黑焦陷之要药也，可选而用之。　　凡痘起胀时，毒尽在表，须赖里实则无虞；苟略有泻则内气虚脱，毒乘虚反攻而疮陷伏矣。热泻所下黄黑赤色便时，肛门热痛如火，下者臭滞殊甚，气强盛而能食，或小便黄赤濇痛，宜四苓散加木香、车前子、赤芍、乌梅煎服。若所下白色，或淡白色，气怯弱而不能食，或兼小便清滑，此虚泻也，宜服固真汤。若泄泻腹胀，口渴气促，痘色灰白者，可服木香散送下肉豆蔻丸；腹胀愈作者，酒调人牙散。　　凡血气不足发痒者，轻则保元汤加减；重则内托散去桂，倍白芷、黄芪、人参、当归、木香。痒塌者木香散加丁香攻里，官桂治表，表里皆实则易愈。　　凡痒塌者，皆因血上行气分，血味本咸腌，螫皮肉作痒。然气愈虚而痒愈甚，必气陷而毒倒塌矣，以保元汤倍黄芪而助表，少加芍药以制血，其痒即止。　　凡起胀时中有痘大而黑者，名曰痘疔，失治则遍身皆变而死。若疔少，根窠红活者，可治。用银簪挑破疔口，吮去紫黑恶血，将四圣丹点入疮内，即变红活，仍服凉血解毒药一二帖。若疔多，根血不活，背心前多者，不治。　　凡有热壅盛胀满，便闭不可通利者，宜蜜皂丸导之。自出痘至此六日，仍前红紫满顶者，不治。头面虽肿痘不起胀者，不治。<br />

                    <br>
                        　　　　　起胀三朝决生死<br />
<br />
　　一、痘三日之后，逐渐起胀，若红绽顶肥满光泽者，不必用药，皆吉证也。　　一、痘当起胀之时，根窠全然不起，头面皮肉红肿，瓠瓜之状者，决死。　　一、痘当起胀之时，遍身痘顶皆黑，其中有眼如针孔，紫黑者，决死。　　一、痘当起胀之时，遍身痘陷伏不起者，腹中膨胀，不能饮食，气促神昏者，决死；如六日内痘尚红紫，满顶者，即死。　　一、痘当起胀之时，腰腹或痛，遍身尚是紫点如蚊虫咬，全不发换者，决死。　　一、痘当起胀之时，黑陷闷乱，神气昏懵者，决死。<br />
　　　　　贯脓三朝证治<br />
<br />
　　凡痘七八九日渐贯脓，脓水之盈亏，视血气之盛衰也，故须调和脾胃，滋补血气，令易脓易靥。　　夫出痘，历七日当贯脓，八日九日肥满光泽，苍蜡色。如果黄熟者，不须服药。贯脓三日有他证，照后论治。七日前后见五陷者，气不足也。气不足，不能收血，而毒不能成浆，盖气不胜毒故也。以保元汤加川芎、官桂、糯米，温胃助气。　　七日前后倒陷者，气血衰也，以保元汤加白朮、茯苓、肉豆蔻，渴以参苓白朮散主之。　　七日前见寒战者表虚也，咬牙者肉虚也；七日后见寒战者气虚也，咬牙者血虚也。气虚以保元汤加桂以温阳分，血虚加川芎、当归以益阴分。　　凡痘疹七八日不贯脓，灰白陷顶，寒战咬牙，腹胀口渴，此非因热，津液少也，内托散倍加丁、桂、参、芪。腹痛，加丁香、干姜；泻，以木香散下豆蔻丸。　　凡痘当贯脓之时，虽若起胀而中空干燥，并无脓血者死。若略有清水，或根窠起胀，血红而活，犹有生意者，内托散倍加参、芪、当归，又将人乳、好酒各半盏，和入温服，此贯脓之巧法也。　　凡贯脓肥满，庶易结靥。若痘虽胀满光泽可观，然摸过软而皮皱者，虽有脓不甚满足，后必不能收靥。或痘皆贯脓，中间几颗不贯者，终变虚寒痒塌之证，宜内托散倍加补血气排脓之药。　　凡痘陷无脓，虽因服内托药而暂起，不久又陷者，贯脓不满故也，宜内托散倍参、芪、当归、人乳、好酒之类。盖贯脓既满，必无陷伏之患矣。　　凡困虚发痒，遍身抓破，脓血淋漓，不能坐卧者，宜内托散去桂，倍白芷止痒，当归和血，木香调气，气行血运，其痒自止；外用败草散敷之，庶免破处感风变证，以致上痰咳嗽声哑。若变遍身抓破，并无脓血，清水皮白，干如豆壳者死。　　凡秽气冲触，发痒抓破者，宜内托散照前加减，外用祛秽散焚熏。如黑陷不起，煎内托散调下无价散服之。　　凡当八九日贯脓之时，最不宜寒药解毒，以伤脾胃，凝气血，不能贯脓；尤忌食鱼，以助痰气。<br />
　　　　　贯脓三朝决生死<br />
<br />
　　一、痘当起胀三日之后，根窠红润，贯脓充满，如黄蜡色，二便如常，饮食不减，吉候也，不必下药。如红紫黑色，外剥声哑者死。　　一、痘当贯脓之时，痘中干枯，全无血水，此名空仓痘，决死。　　一、痘当贯脓之时，吐痢不止，或二便下血，乳食不化，痘烂无脓者，决死。　　一、痘当贯脓之时，二便不通，目闭声哑，腹中胀满，肌肉黑者，决死。　　一、痘当贯脓之时，纯是清水，皮白而薄，与水泡相似，三四日遍身抓破而死。<br />
　　　　　收靥三朝证治<br />
<br />
　　凡痘十日十一二日，痘渐收靥，自上而下为顺，自下而上为逆。其遍身皆靥，虽数颗不靥，尚能杀人，犹蛇退皮，虽一节被伤不能退者，是亦死也。　　夫出痘十一二日，从口唇头面逐渐收靥至足者，不须服药；若有他证，照后论治。　　凡痘当靥不靥，泄泻，寒战咬牙，抓破，此虚寒者，服异功散；触秽冒寒，黑陷不靥，煎异功散，调下无价散；外痒者，外用祛秽散熏之。　　凡过服热药，以致热毒猖狂，气血弥盛，痘烂不靥者，内服小柴胡汤、猪尾膏解之，外用败草散敷之。　　凡痘在前发越已透，贯脓已满，兹解毒已清，至收靥时或因触冒，致陷伏斑烂，痒塌不靥者，但服异功散自愈；疮虽不起，不必忧也。　　凡痘皆收靥，惟数颗臭烂，深坎不收口者，用硝胆膏涂之。　　凡痘不收靥，气急上痰声哑，目闭无神者死。靥后瘢红者吉。白者、血色者，毒气归内也，恐生余证。　　凡痘收靥后，气血大虚，肌肉柔嫩，不耐风寒，慎戒触冒风寒，乘凉不谨，轻则余毒内攻，重则中风瘫痪，危矣！戒之，戒之！　　凡痘既收靥，欲落不落而燥痒者，或疮痂虽落，其色黯或凸或凹，或疮愈痂未落，用白沙蜜，不拘多少涂于疮上，其痂易落，亦不令瘢痕紫黑，又不腥秽，甚妙。凡痘疮已靥未愈之间，五脏未实，肌肉尚虚，血气未得平复，忽被风寒搏于肤腠之间，则津液濇滞，故成疳蚀疮，宜雄黄散、绵茧等药治之。久而不愈者，溃骨伤筋以害人也。　　小儿痘自出至收靥，要十二日可保平安，首尾不可与水吃，少与滚熟水则可。若悞与之，疮靥之后，其痂迟落，或身生痈肿；若针之则成疳蚀疮，脓水不绝，甚则面黄唇白，以致难愈者何也？盖脾胃属土，外主身之肌肉，只缘饮水过多，湿损脾胃，搏于肌肉，其脾胃肌肉，虚则津津衰少而荣卫滞濇，气血不能周流，凝结不散，故疮痂迟落而生痈肿也。　　黄帝曰：饮有阴阳何也？好饮冷者冰雪不知冷，好饮热者沸汤不知热。岐伯对曰：阳盛阴虚，饮冷不知寒；阴盛阳虚，饮汤不知热。治之何如？故阳盛则补阴虚，木香散加丁香肉桂治之；阴盛则补阳虚，异功散加木香、当归，每一两药，共加一钱。异功散能除风寒湿痹，调和阴阳，滋养血气，使痘疮易出易靥，不致痒塌。木香散性温平，能和表里，通行津液，清上实下，扶阴助阳之药也，善治小儿腹胀泻渴，其效如神，不能尽述。大抵天地万物，遇春而生发，至夏而长成，乃阳气熏蒸，故得生长者也。今疮疹之病，脏腑调和，则血气充实，自然易出易靥。盖因外常和暖，内无冷气之所由也。<br />
　　　　　收靥三朝决生死<br />
<br />
　　一、痘当靥之时，色转苍然，成紫葡萄色者，一二日决从口鼻四边靥起，腹中收至两腿，然额上和脚一齐收靥，落皮而愈，此乃吉证也，不必惊疑下药。　　一、痘当靥之时，遍身臭烂，如拼搭不可近，目中无神者，决死。　　一、痘当靥之时，遍身发痒，抓搭无脓者，皮卷如豆壳干者，决死。　　一、痘当靥之时，寒战手足颤掉，咬牙噤口，即死。　　一、痘当靥之时，目闭无神，腹胀，足冷过膝者，决死。　　一、痘当靥之时，声哑气急，痰响，小便少，大便频者，决死。　　一、痘当靥之时，痘瘢雪白，全无血色，过后亦死，急用消毒散二贴，后用助气血药以养脾胃，或可得也，宜预先治之。<br />
　　　　　痘后余毒证治<br />
<br />
　　夫小儿痘疮，自首至尾，脾胃温暖，表里中和，痘后亦无余证。若热毒太盛，失解或过服桂附热药，则收靥之后，余毒犹作，轻则咽喉齿目吐衄痈疮，重则热极生风，变成惊搐而死者多矣，当照后调治。　　一、痘初毒盛，或因服附子毒药者，靥落之后，便服消毒饮一二贴，或饮三豆汤，解毒之良法也。若余热不退，轻则小柴胡汤；虚烦不眠者，竹叶石膏汤加酸枣仁；浑身壮热不退者，黄连解毒汤；烦渴谵语者，辰砂六一散；热盛大便闭，腹胀内实者，小承气汤下之。　　一、痘后余毒，或先服附子，热毒失解，聚而不散，以致头顶胸背手足肢节赤肿成痈毒者，宜消毒饮、小柴胡汤，倍加羌活、独活、连翘、金银花、天花粉。有脓须刺破。如生痘风疮，只用消毒饮、败毒散之类。　　一、余热发惊搐者，抱龙丸主之；过二三日后，证恶者死。　　一、热毒上攻眼目，热胀疼肿，血丝遮睛者，洗肝散。壮热甚者，加黄连、黄芩、黄蘗、栀子；肿胀不能开者，仍用鸡子清调黄连末，涂两太阳，足底心，引热毒下行。　　一、咽喉肿痛，甘桔汤加防风、黑参、射干、牛蒡子。热盛加黄芩，小便濇加木通。　　一、牙疳肿痛失血，牙龈宣露者，甘露饮子；牙疳腐烂者，用老茶韭菜根浓煎洗净，仍敷搽牙散。　　一、触冒风寒咳嗽者，疏散药内加瓜蒌、桔梗、杏仁、韭菜根、桑皮；痰盛加枳实、半夏、石膏。若毒攻肺，喘急咳臭脓血者，死。　　一、脾胃虚弱，饮食不化，少进平胃散加山楂、神曲、麦芽、香附；吐泻者胃苓汤；寒甚呕逆泄泻，理中汤。大抵痘后证多余热，因寒者少。<br />
　　　　　痘疮首尾戒忌<br />
<br />
　　夫小儿痘既出，不可表汗。盖初发时，内蓄胎毒，外感邪热，故用发散表汗之药，使毛窍开通，则在表之邪得以发散，而在里之毒亦易于发越矣。若既有痘发于表，必赖表实，庶易贯脓收靥；如再汗之，表气一虚，风邪易入，陷伏斑烂作矣。　　一、自痘出收靥，虽有大便闭证，止用蜜皂丸导之，不可妄下；至收靥后有实证，方可下也。盖未靥之前，毒虽在表，必赖里实以滋养之，则在表者方得贯脓收靥。譬之种豆，土肥根固，则易秀易实也。妄下则脾胃一虚，气血随耗，陷伏之证随作，岂能贯脓收靥哉？既靥之后，则在表毒气已尽，苟有实热膨胀粪结之证，一用下药，脏腑疏而病愈矣，又何遗患之有？　　一、始终忌食热毒之物，如辛热煎炒，葱蒜好酒，发气发毒之物。无虚寒之证，不可妄用热药，以火济火，致热毒太盛，气血糜烂，为患不小！　　一、始终忌生冷之物，如冷水红柿瓜蜜之类。无热毒证，不可妄用寒药；盖温暖和畅，痘方发出，寒凉伤胃滞气，为患不小！　　一、自发热至收靥，诸般血肉皆不宜食。盖血肉皆助火邪，遂至熟毒壅滞，或为斑烂，或靥后重复发斑，经月不愈。况起胀贯脓之时，毒气壅盛，稍食肥猪肉，则即时气急痰上。若脾胃虚弱，不能进食者，止用鮝鱼、精肉，煮啖少许，以助滋味。　　一、当调节饮食：失于饥则脾胃虚损，气血不能充满；过于饱则胃气填塞，荣卫不能调畅，惟得中为无患。　　一、当谨避风寒：盖痘疮内外热蒸，毛孔俱开，况小儿肌肤嫩弱，易于感袭，一有触冒，诸证随作。靥落之后，气血大虚，髓肉柔嫩，尤当谨于防避也。　　一、首尾切忌房事、月妇、外人、醉酒荤腥、硫黄蚊药、葱蒜韭薤、烧灰沟粪，杀生腋臭，诸般秽气，务宜防避。<br />
　　　　　麻疹证治<br />
<br />
　　按麻疹出自六俯，先动阳分而后归于阴经，故标属阴而本属阳。其发热必大，与血分煎熬，故血多虚耗。首尾当滋阴补血为主，不可一毫动气，当从缓治。所以人参、白朮、半夏，燥悍之剂，升阳升动，阳气上冲，皆不可用也。又必内多实热，故四物汤加黄连、防风、连翘，以凉其中而退其阳也。　　一、发热增寒壮热，鼻流清涕，身体疼痛，呕吐泄泻，证候未明是否，便服苏葛汤去砂仁、陈皮，腹痛亦用厚盖，表之得汗，自头至足，方可以渐减去衣被，则皮肤通畅，腠理开豁，而麻疹出矣。纵不出，亦不可再汗，恐致亡阳之变，只宜常以葱白汤饮之，其麻自出。服此自无发搐之证。　　一、发热之时，既表之后，切戒风寒冷水瓜桃生果之类。如一犯之，则皮毛闭塞，毒气难泄，遂变紫黑而死矣。如渴极饮水，只宜少许葱白汤以滋其渴耳，必须使毛窍中常微汗润泽可也。又忌梅李鱼酒蜂蜜香鲜之类，恐惹疳虫上行。　　一、麻疹既出之时，如色红紫干燥暗晦，乃火盛毒炽，急用六一散解之，或四物汤去地黄，加红花、炒黄芩进之。　　一、麻疹既出已过三日，不能没者，乃内有实热，宜用四物汤进之。如失血之证，加犀角汁解之。　　一、麻疹前后有烧热不退等证，并属血虚血热，只宜四物汤按证照常法加减：渴加麦门冬、犀角汁，嗽加瓜蒌霜，有痰加贝母去白陈皮。切忌人参、白朮、半夏之类。如倘悞用，为害不小，戒之！盖麻疹属阳，血多虚耗，今滋阴补血，其热自除，所谓养阴退阳之义。　　一、麻疹退后，若牙龈腐烂，鼻血横行，并为失血之证，急宜服四物汤加茵陈、木通、生犀角之类，以利小便，使热下行。如疳疮色白者，为胃烂，此不治之证也。　　一、麻疹泄泻，须分新久寒热：新泻热泻者，宜服四苓散加木通。寒泻者，十中无一。如有伤食伤冷，不得已以理中汤，一服而止。久泻者，只宜豆蔻丸，或五倍子、粟壳烧灰调下濇之。　　一、麻退之后，须避风寒，戒水湿。如或不谨，遂致终身咳嗽患疮，无有愈日。　　一、麻疹前后，大忌猪肉鱼酒鸡子之类，恐惹终身之咳。只宜用老鸡精火肉煮食，少助滋味可也。　　一、麻疹正出之时，虽不进饮食者，但得麻疹淡红，润泽真正，不为害也。盖热毒未解，内蕴实热，自不必食也。退后若不食，当随用四物汤加神曲、砂仁一二贴，决能食矣；如胃气弱者，少下地黄。　　一、麻疹既出，一日而又没者，乃为风寒所冲，麻毒内攻，若不治，胃烂而死，可用消毒饮一贴热服遂安。如麻见三日退，若有被风之证，亦用消毒饮妙。　　愚验麻疹始出，类伤风寒，头痛咳嗽，热盛目赤颊红，一二日内即出者轻，必须解表，忌见风寒腥荤厚味。如犯之，恐生痰嗽，变成惊搐，不可治矣。初起吐泻交作者顺，干霍乱者逆。故出不出，危亡立待。<br />
古今图书集成医部全录卷四百七十三<br />
<br />
痘疹门<br />
<br />
　　　　博集稀痘方论【明?郭子章】<br />
<br />
　　　　　未生<br />
<br />
　　魏氏曰：痘者豆也，象其形而名之也，顺其形则顺，逆其形则逆，以见前人命名之义有在矣。盖痘之为证，根于精血之初，而成于淫火之后，男女交媾，无欲不行，无火不动，欲因火生，火因欲炽，精行血就，何莫非火之所为？且二五妙合，精血镕洽而成脏腑皮毛筋骨之形。夫形既成而火即已中乎众体，无象无臭，人可得而测耶？毒中必发，俟其时耳。俟时而发，必假气血，有如真金杂铜，须借火之煅炼，斯其铜可出。故胎毒非气弗领，非血弗载，使气不盛则何能逐其毒？血不荣则何能任其毒？气血运用领载之功不前，又恶乎能解？以此观彼，岂不明甚矣乎！又若痘有稀稠，乃受火有浅深之故，而其吉凶生死，亦皆于此分焉。或遇天行时气，击动而发者何也？天地之沴气与人身之遗毒同一橐钥，相感而动，如水流湿、火就燥、云从龙、风从虎之义，而又人之真气与客气不容并立故也。予尝愍其克害生灵，非天之设，非火之罪，诚父母之过也，明者鉴之！　　蔡氏曰：小儿在母腹中，其母罔知禁忌，或好食辛辣之物，或恣意淫欲，以此蕴毒，流注小儿经络，他日发为痘疹，职此之由。　　《指掌图》曰：夫婴儿在胎，禀阴阳五行之气，以生脏腑百骸，气血筋脉，其形虽具，肌体未实骨格未成，阳气既足，阴血未全，所以不可太饱暖以消其阴，此丹溪先生之大戒也。然儿在腹中，必藉母气血所养，故母热子热，母寒子寒，母惊子惊，母弱子弱，所以有胎热、胎寒、胎惊、胎弱之证。　　方广附《丹溪心法》曰：广按疮疹之源，盖由母妊娠之时，饮食煎炒、炙煿、厚味、醇酒，儿在腹中浸溃，食母血秽，蕴而成毒，伏于五脏之间，及生之后，或因外感风寒，内伤生冷，跌扑惊恐，时气流行，触动郁火，发于肌肤之间。心脏之毒为斑，肺脏之毒为疹，肝脏之毒为水泡疮，脾脏之毒为脓泡疮。小儿禀厚毒少气血调匀，表里充实，则易发易靥；苟或禀弱毒胜，表里虚，气血弱，必须医药调治，庶几有生。　　拙者曰：前者之论，犹是古人胎教遗意，婴孩之殇疹，痘最厉，父母罹此，孰不痛悼？顾达者委命，愚者尤神，孽自己作，谁则知之？彼笄黛者流，目不辨书，责在人父。父为母诵说，母为儿保练，庶几培根清源之助。余闻妇有身者，别寝处，淡饮食，谨视听，娩而男女端正，聪慧坚强健固，微独省胎毒，免痘厉已也，故与其痛悼于后，孰若谨严于初！<br />

                    <br>
                        　　　　　初生<br />
<br />
　　蔡氏曰：儿在母腹，饥则食血，渴则饮血，当其降生，口中尚有恶血，啼声一发，随吸而下，复归命门胞中，僻于一隅，伏而不发，直至因内伤乳食湿热之气，下流合于肾中，二火交攻，致荣气不从，逆于内理，恶血乃发诸疹痘也。　　又曰：小儿在胎时，每月食血饼一个，临生时，或有在口中食未尽者，当于啼声未出之先，用绵包指入口拭净，斯免咽入流毒之患。但是仓卒之际，鲜有不咽入者。访之收生老妪，间有取出血饼。有胎死畜类，常有血饼，假彼验此，信为不诬。　　《指掌图》曰：初生未啼之时，口中尚有恶汁，急令拭去，更用甘草黄连汤、朱砂蜜频与之，以解五脏秽毒，不惟无惊热之患，抑免痘疹之患。月里常令啼哭，则胎中所受热毒从而散之，胎中惊气得而解之。　　丹溪曰：小儿初生，未经食乳，急取甘草一寸，火上炙熟，细切，置地上，出火毒一时许，用水一小盏，熬去二分之一，去滓，用新绵蘸，滴儿口中，令咽尽，须臾吐出及瘀血，方与乳食，年长智睿无病。　　蔡氏曰：初生时宜服甘草汤，甘草一寸许，微炙去皮，用水三蚬壳，煎至一壳，以绵包指渗药与儿啖之，随吐秽液一二口，免将来流毒之害。芜湖阴氏传方，与蔡微异。阴云：小儿初生时，预煎甘草汤，以绢裹指拭口净，即灌药一匙；淮生地黄五钱，好朱砂三分，当归身三钱，以绢包指，用清水一锺，文火煎成膏，初生时服，开乳后服则不验矣。　　拙者曰：初生未啼，拭去恶汁，未乳先饮以药，此稀痘第一义。顾仓卒之时，谁暇及此？是在为人父者，定志预药以备之耳。或曰：男儿堕地，啼声旋出，然亦间有未尽然者，蚤计之可也。　　蔡氏曰：初浴时，用猪胆一枚入汤，主不生疮疾。一二朝，淡豆豉用一二枚，研极细，抹入儿口，以乳啖之。能利脐屎，其毒自消。　　又取儿生脐带脱落置新瓦上，用炭火四围烧烟将尽，瓦盏盖地上存性研末；预将透明朱砂细末水飞，若脐带重五分，朱砂末二分半；以生地黄、当归身煎浓汁一二蚬壳，调和前两味，抹儿上腭间，及母乳头上，一日之内用尽，次日大便秽垢，终身无疮疹诸疾，此十分妙法也。　　拙者曰：儿方堕地药之，甫脱脐药之，自庸俗论，似若迂缓，且无病投药，世多忌戒，而不知泄毒稀痘，此其最紧要处。舍此不图，而从事于后药，盖童牛之牿，与豮豕之牙也，有间矣。<br />
　　　　　避地<br />
<br />
　　拙者曰：痘疮，胎中之毒气也。乡邻痘疮盛发，天地之沴气也。天地之沴气，与胎中之毒气相触而成痘，故一儿痘，百儿随之，气为之也。重则俱重，沴气厉也；轻则俱轻，沴气未甚厉也。时证方重而独轻者胎毒轻也，时证方轻而独重者胎毒重也。若天行不正，沴气为厉，儿未出痘者，可避之五六里外，气不相触，痘恶乎发？吾乡都谏曾前川先生，艰于子息，晚得儿女，恐为痘虐，一遇痘发，东西遁避，今其子女年四十余，俱未出痘，然业已不复避矣。嗟夫！吉则趋，凶则避，圣人与民同患。水能溺人，没者死焉；虎能咥人，撩者伤焉。彼土处而市居者亡恙也。昧昧者曰：是数也，不可逃也，则坐以待其毙已矣。<br />
　　　　　备论<br />
<br />
　　仁斋《直指》曰：疮疹之论，秦汉以来其详可得闻也。粤自扁鹊仓公作古，以为婴孩汤散，当先和节阴阳，调治荣卫，方利脏腑，即热气渐解，而董汲、张涣、初虞世、栖真子诸医，每曰：疮疹证候初觉，即疏利之，以宣其毒。又曰：已出者不可疏利，疮出已定，却用利之。余窃惑焉。盖尝深索古书之意，见其谆复持重，不直曰利脏腑，而必以和阴阳调营卫先之，则知古人所谓利者，畅达流行之谓，而非勇决峻下者比也。如曰已患之后，俗多禁饵，大小便不通，不能调汤药以和脏腑，遂停败热于其间。是古人之利大小便，不过调剂以和之而已。如日已出者，可服平和汤药，疗其肝脏，解其败热，以防热毒攻眼，是其解热又曷尝不用平和之剂乎？然则破诸家似是之非，开后世未明之惑，惟钱氏《直诀》、朱氏《活人书》，其说为甚正。钱氏疗疮疹证候，惟用温凉药治之，不可妄下及妄攻发。朱氏曰：疮疹已发未发，俱不可攻击，此为大戒。又曰：疮疹首尾皆不可下，辄用利药，即毒气入里杀人。以此观之，疮疹证状，虽与伤寒相似，而疮疹治法，实与伤寒不同。伤寒所传，从表入里，疮疹所发，从里出表。盖毒根于里，若下之，则内气一虚，毒不能出而返入焉，由是土不胜水，黑陷者有之；毒发于表，若汗之，则营卫一虚，重令洞泄，转增疮烂，由是风邪乘间变证者有之。汗下二说，古人所深戒也。调解之法将何如？曰：活血调气，安表和中，轻清消毒，温凉之剂二者得兼而已。温如当归、黄芪、木香辈，凉如前胡、干葛、升麻辈，佐之以川芎、芍药、枳壳、桔梗、羌活、木通、紫草、甘草之属，则可以调适矣。　　丹溪曰：凡热不可骤遏，但轻解之；若无热，则疮又不能发也。　　小儿凡觉自热，证似伤寒，若未经疮痘，疑似未明，且先与惺惺散、参苏饮或人参羌活散，热甚则与升麻葛根汤、人参败毒散。若一见红点，便忌葛根汤，恐发得表虚也。　　凡痘疮初欲出时，身发热，鼻尖冷，呵欠咳嗽，面赤，方是痘出之候，便宜服升麻葛根汤加山楂、大力子，其疮稀疏而易愈。　　凡痘发热未出时，便以恶实子为末，蜜调，贴顖门上，免有患眼之疾。　　凡初出之际，须看胸前，若稠密，急宜消毒饮加山楂、黄芩酒洗、紫草；减食，加人参。　　初出之时色白者，便大补气血，参、朮、芪、芎、升麻、葛根、甘草、木香、丁香、酒洗当归、白芍药；若大便泻，加诃子、肉豆蔻。　　初起时自汗不妨，盖湿热熏蒸而然故也。出不快者，加味四圣散、紫草饮子、紫草木香汤、紫草木通汤，或快斑散、丝瓜汤。　　出太甚者，人参败毒散、犀角地黄汤。　　《婴童百问》曰：痘疹证初感未出而发热者，扁鹊油剂法治之，则出痘疹甚稀，或即消解而疮疹不发者有之，自然解散而安泰矣。　　蔡氏曰：初觉发热之时，以黄蘗膏敷于面，白芥菜子敷于足，干胭脂涂其目，清香油润其脊，此皆思患预防之法也。已上药俱可用，俗用铜镜照面目者，欲取凉气以散热血也。又有抱儿观井，投菉豆七枚者，亦取其极视，以受水气之凉故也。　　蔡氏《疏利论》曰：痘疮之热，与诸热不同，又须审其势之轻重：重则发散之，服朱砂散、升麻汤、参苏饮、惺惺饮之类；轻则疏利之，服紫草散、五苓散之类。首尾俱不可汗下，二说古人之所深戒也。　　始出之时，壮热无度，其疮隐隐在皮肤，腹内疼痛不止，此是一团阳火击搏于内，无由发泄也，用五苓散导心火，或用四物汤加酒芩连，其出自易。若本来稀少，热不壮盛，非惟不可疏利，亦不可发散，不知所谨，则操戈入室，其祸自生矣。　　痘疹始发热之时，若壮盛，则用五苓散以疏利之，甚则用酒芩连以解之；少缓则用升麻汤以发散之。悞用其药，不斑烂则虚脱，可不谨哉！　　拙者曰：初热时痘已萌芽矣，而犹具载方论者，其热尚微，其毒可解，故扁鹊油剂，曰以止痘也；丹溪升麻汤，曰欲其疏也。则犹稀痘之旨也。《易》曰：几者动之微，吉之先见者也。微处着力，恶乎不吉？<br />
　　　　　避忌方<br />
<br />
　　魏氏曰：戒烧香烟避秽。痘出之际，有等俗会用杂香柴烧烟避秽，殊不知烟气满室朦胧，大人难以当之，小儿焉能受乎？触伤肺气，惹儿咳嗽，反为害也。戒之，戒之！只可以枣微微烧之，盖痘本属于脾土，以其枣气和脾土也。　　拙者曰：门户不谨不免寒邪之伤，房事不禁必受闷乱之毒，为之父母者，固不可以不慎矣。若月经狐臭，设在其母，幼子时刻不可离，将何如哉？必尝加澡雪，每易新衣，不使其气侵肤，庶几可也。烧芸檀等类者，荣卫得香而运行故也。苍朮、小枣，又愈于芸檀，只此二味足矣。以胡荽酒喷之，挂于围幕，以除秽气。浸醋炭，一以辟除外邪，一以接儿不足之气。有以水代醋，恐其气侵人者，殊不知醋亦能运行气血也。近日有用新砖烧红浸水醋者，亦为近理。<br />
　　　　　禁忌法<br />
<br />
　　生人往来，秽气相触，犯房室，醉气冲，詈骂呼怒，妇人经水，房内炙煿，对梳头，对搔痒，感冒风寒，房内大热，乳食过节，食蜜、食红柿，扫地。　　常和暖，节饮食，调理得宜。勿屠宰，勿饮食歌乐，勿煎炒炙煿，勿对面荒语，勿烧烟气相触，勿嘻笑，勿僧道师巫入房内相见行法，此辈罕有存心为念，荤酒色欲者多，故反被厌耳。戒之，戒之！勿用少年妇人入房，恐苟合者，恐经水者，故不净者也。新砖三块烧热，常用清水于房门外渍可也。　　拙者曰：公论避忌之方详矣。世知用醋炙炭，焉知接儿不足之气？世知烧枣，焉知以和脾土？此尤是妙解语。馆不辟除，贵人不舍，况儿痘方出，神气外耗，尤为至宝至贵者乎？故曰：不洁则神不处。<br />
　　　　　丹溪验轻重法<br />
<br />
　　轻者作三次出，大小不一等，头面稀少，眼中无，根窠红肥满光泽。　　重者一齐并出，如蚕种稠密，渴泻灰白色，头温足冷，身温腹胀。　　轻变重：犯房事，不忌口，先曾泻，饮冷水，饵凉药。　　重变轻：避风寒，常和暖，大便稠。　　拙者曰：证有轻重，较然矣！戒之则重者轻，不戒则轻者重。为人父母不幸，儿童亡可如何？奈何今本轻者重乎，则不戒之过也，戒之哉！戒之哉！<br />
　　　　　痘疹辨<br />
<br />
　　拙者曰：疹与痘二证也，其证异，其治之之方亦异。世之庸医，既未之辨，而诸儒著书亦混焉无别，其为儿贼，何可胜言！如《婴童百问》第九十九问问麻证水痘，第一百问问疮疹。夫疹即麻也，在江北名疹，在江南名麻，在南京又名沙子，一病而两问可乎？且业已问疮疹矣，而论与方俱治痘证，不一及疹，岂以治痘者亦可治疹乎？其谬甚矣！陈文中疮疹混同立论，方广驳之曰：夫痘疹出于脾，其间有热燥者，有寒热者；而斑疹出于心肺，心肺属阳，多是风热兼痰而作。陈氏同论，岂不悞哉！《百问》秘书也，文中名医也，而犹若是，他书可知矣。《博爱心鉴》专论痘而未及疹，惜其未备。仁斋《直指》论治痘而名疮疹，惜其未辨。《丹溪心法》斑疹痘疮，各立病目，亦既明晰，顾以痘疮属小儿，而以斑疹属大方。其实小儿出疹者十八九也，惜其未详。余未知医，以意论之：疹小痘大，疹轻痘重。疹宜汗宜表，而痘始终不可汗表；疹宜清宜凉，而痘不可一于清凉，何可比言之哉？近盱眙蔡氏有斑疹、水痘、大痘一论，详备明着，发千古所未发。余方疑诸书，偶得是论，涣然怡然，因为着疹痘辨而并录其论。<br />
　　　　医方考【明?吴昆】<br />
<br />
　　　　　痘叙<br />
<br />
　　小儿壮热，呵欠顿闷，时发惊悸，或吐或泻，手足时冷，面颊腮赤，嗽嚏者，为痘证也。盖痘出于五脏，由内达外，是以各显其证：呵欠顿闷，肝之证也；时发惊悸，心之证也；或吐或泻，手足时冷者，脾之证也；颊赤嗽嚏，肺之证也。钱氏谓独有肾脏无证，此大不然，若腰痛喜寐，则肾之证也。五脏之证尽显然者，其痘必多；但显一二证者，其痘必少。魏氏以痘本于淫火，其言高出前古，虽其主方近于执一，然录古人一十四方，则示人以变通也可知矣。今世之医，率以是短之。使诸子者并作于九原，昆遇魏氏，则北面而师之，遇钱陈则肩随而已。所以然者，二子之资不及魏也。兹考群方，则以百家而出入之，初不拘拘于三子矣。<br />
　　　　　三四日前诸方<br />
<br />
　　小儿初间发热壮盛，为风寒，为痘疹，莫能的辨，升麻葛根汤稳当，宜主用之。夫表热壮盛，此邪实于表也。经曰：轻可以去实，故用升麻、葛根以疏表，甘草佐之可以和在表之气，芍药佐之可以和在表之荣，去其实邪，和其营卫，风寒则解，痘疹则出，诚初间之良剂也。如至四五日痘中夹疹者，亦此方主之。疹散，只依常法治痘。　　风寒壮热，体重头痛，痰嗽壅盛者，参苏饮主之。夫风寒客于外，故用紫苏、干葛以发表；痰嗽壅于内，故用半夏、前胡、桔梗、陈皮、茯苓以安里；邪去之后，中外必虚，人参、甘草，急固其虚。此则表和而痘易出，里和而气不虚，表里无失，斯良剂矣。　　天寒腠密，表热壮盛者，麻黄汤主之。夫解表之药有三品：辛凉、辛温、辛热也。夏月表气易泄，宜用辛凉；春秋表气平调，宜用辛温。若天寒之时，表气闭密，辛凉辛温不能解散，故以麻黄、桂枝之辛热者以主之，亦各当其可而已。佐以杏仁，利其气也；佐以甘草，和其气也。　　发热之初，未明是痘，形体怯弱者，惺惺散主之。夫人参、白朮、茯苓、甘草，防其虚也；细辛、桔梗，所以疏其阳；天花粉、白芍药，所以和其阴。　　风热惊搐者，以加味红绵散调抱龙丸。夫痘之出也，自内达外，心热则惊，肝热则搐，所以搐者风也，所以惊者热也。是方也，麻黄、荆芥、薄荷、天麻、全蝎、蝉蜕，所以消风解热；乃紫草者，所以解毒发痘而活血也。　　痘前发惊者，抱龙丸主之。夫明者可以安神，故用琥珀、珍珠；重者可以去怯，故用辰砂、金箔；气窜可以利窍，故用雄黄、沉、檀、木、麝；甘温可以固元，故用人参；辛燥可使开痰，故用南星；寒凉可使清热，故用竺黄。　　痘出见点未尽者，羌活透肌汤主之。夫表气未疏，则出有不尽，故用羌活、柴胡、前胡、川芎以疏表里；气未利则出有不速，故用半夏、茯苓、陈皮、甘草、桔梗以调里；当归活表里之血，山楂消表里之滞，血活滞消，则痘之出也易易矣。　　气弱痘出不尽者，透肌散主之。夫人参、甘草能益气而补中，紫草、木通能透肌而起痘，升麻、蝉蜕能退热而消风，乃芍药者所以调阴气而和营卫也。　　咽喉肿痛者，甘桔汤主之。夫甘草之甘，泻实火而补虚火；桔梗之苦，清喉热而泻气热。　　咽喉肿痛，膈上热盛者，消毒饮主之。夫牛蒡子疏喉中风壅之痰，荆芥穗清膈间风壅之热，生甘草缓喉中风壅之气，乃防风者散诸风不去之邪也。　　痰嗽风热声哑喉痛者，加味如圣散主之。夫牛蒡子、麦门冬疗风痰而清肺热，荆芥、防风散风邪而升郁热，甘草、桔梗、黄芩利咽喉而清气热，犀角、黑参凉心膈而疗结热，热去则金清，金清则声哑瘥矣。　　痘已出未出，热壅不快，并宜服紫草化毒汤。夫紫草活窍利血化毒，陈皮快膈消痰利气，升麻消风发散疮痍，甘草补虚和中解热，木通之加为导热邪由溺而泄尔。　　痘中夹斑之轻者，前胡化斑散主之。夫斑之淡红色者，斑之轻也。治痘中之斑，与伤寒杂证不同。伤寒之斑宜主寒凉；痘中之斑，寒之则血凝而痘不起。杂证之斑，间用温补；痘中之斑，补之则血溢而斑愈盛。此方用酒红花、当归、赤芍药，所以活斑中之血；前胡、白芷、陈皮、荆芥，所以利表里之气；乃胡荽子、甘草节、酒郁金，皆所以散滞气尔。此其为药利营调卫，不寒不热，诚得治痘斑之理也。师云：斑证之原，由初间不能清热解毒；若能于初间清热解毒，胡然有斑？　　痘中有赤黑斑，狂言烦躁者，再造丸主之。夫原是实热之证，失于清热化毒，则令痘中夹斑；治之失道，则热益盛而斑赤黑矣。若以手按之血散者可治。是方也，生玳瑁能解毒而化斑，蜈蚣能从毒而化毒，水蛭能散瘀而破血，片脑能化气而利窍，麻黄能透肌而逵表，和之以猪尾血，取其动而不滞尔。　　里热壅盛者，黄连解毒汤主之。夫无热固不化毒，热壅则毒亦不化。故用黄连泻心火，黄芩泻肺肝之火，黄蘗泻肾火，栀子泻上下之火。无他证而惟热壅，故用药亦精专焉。　　里热渴甚者，人参白虎汤主之。夫石膏清胃热，骨清则不渴；人参、知母、甘草、桔梗化气而生津液，液生则渴自止。　　里热小便黄赤，神气不清者，辰砂益元散主之。夫滑石清利六腑，甘草解热调中，辰砂安神去怯。　　小便黄赤，口干烦渴者，加味导赤散主之。夫内热故用生地黄；小便黄赤，故导以木通、竹叶、灯心；口干烦渴，故润以人参、麦冬、甘草，乃气化而津液自生也。　　小便秘濇者，七正散主之。夫治痘而必欲利小便者，水循其道而后地平天成故也。是方也，车前能滑窍，赤茯苓能渗热，木通能通滞，山栀能泻火，甘草梢能通茎，扁蓄能利水，胆草能利热。七物者，导其热邪，正其中气，故曰七正。　　实热内壅，腹胀秘结，痘不能出者，四顺清凉饮主之。夫痘以热而出，固不能以无热。若实热内壅，腹胀便秘，则三焦之气不化而痘不能出，故用大黄通其滞，当归活其血，芍药养其阴，甘草调其胃。通利之后，表里气血皆承顺矣，故曰四顺。　　形质虚弱，而大便秘结，不堪下者，用蜜熬，滴水成珠，捻作枣子状，鸡翎为心，少粘皂角末，纳入谷道中，病人以手急抱即出之，便随通矣。此以正气怯弱，不堪攻下故尔。<br />

                    <br>
                        　　　　　五六日间方药<br />
<br />
　　痘中气血凝滞者，活血散主之。夫气贵利而不贵滞，血贵活而不贵凝。木香、川芎调其气滞，芍药、归尾、紫草、红花、血竭理其血凝。　　痘证血热枯濇者，退火回生散主之。夫火炎则水干，是故枯濇。用滑石、辰砂导去其热，此灶底抽薪之意；入冰片者，欲其速达而无壅滞也。　　诸见血、失血、血热者，犀角地黄汤主之。夫心主血，生地黄所以凉心血；肝纳血，白芍药所以和肝血；火能载血，牡丹皮所以去血中之火；热能行血，生犀角所以解诸经之热。　　痘而水泡者，白朮茯苓泽泻汤主之。夫中有实热，膈有停水，湿热外行，初则痘色晶亮，顷则痘皆水泡矣。此乃水不能润下，灶底燃薪，釜中发泡之义。是方也，白朮甘而燥，能益土以防水；茯苓甘而淡，能益土以防决；泽泻咸而润，能润下而利水，水利湿消而泡自瘥矣。　　中气虚弱，痘不起胀者，补中益气汤主之。《难经》曰：气主呴之，故气者嘘长万物者也。痘不起胀，气之弱也可知矣，故用人参、黄芪、白朮、甘草以补气，用柴胡、升麻以升阳，有当归可以活其荣，陈皮可以利其气。　　气虚陷顶者，保元汤主之。夫气者，长养万物者也。气盛则物壮，气弱则物衰，故痘疮陷顶者，责之气虚也。魏桂嵓自论云：人参益内，甘草和中；实表宜用黄芪，助阳须凭官桂。前三味得三才之道体，后一味扶一命之颠危。　　痘根淡血弱者，四物汤主之。夫痘至五六日气尊血附之时，痘根淡者为血弱，故用当归活血，川芎行血，熟地补血，芍药敛血。　　血热壅滞者，用当归活血汤活血凉血。夫色紫为血热，色枯为血滞，热者凉之，枯者泽之，调血之道也。是方也，生地黄凉血之品也，当归、川芎、赤芍药、红花、紫草活血之品也。凉者性寒，活者质润，利气而已。　　表虚里实气血皆弱者，内托散主之。夫在表者，痘顶灰陷为气虚，痘根色淡为血虚，若息重气粗则为里实。气虚故用人参、黄芪、甘草；血虚故用当归、芍药、川芎。然防风、白芷、肉桂，能引诸药自内而托之于外；木香、桔梗、厚朴，能调壅实以归于和。又加减法：红紫黑陷属热毒者，去桂加紫草、红花、黄芩；淡白灰陷属虚寒者，加丁香温里，肉桂温表；当贯脓而不贯脓者，倍参、芪、当归、糯米煎熟，入人乳好酒。　　气体虚弱，痘证虽顺，八珍汤主之。夫医贵未然之防。痘证虽顺，若气体虚弱不补，恐有后失，故用人参、白朮、茯苓、甘草以补气，当归、川芎、芍药、地黄以养血。　　五日六日间黑陷者，独圣散主之。夫黑陷，危证也。黑者，秽恶触之而变其色也；陷者，正气下陷不能起胀也。穿山甲、麝香，膻腥秽恶之属也，何以用之？盖痘之为物，外触秽恶则向里而陷，内触秽恶则向外而凸，原其血气虚怯，故令如此。人牙散亦是此意。　　有痘疔痘母者，用针挑破，以此挑疔散少许着之。夫痘疔之色有二：紫疔白疔也。痘疔之见有三：先疔见在面，次疔见在腹，后疔见在足也。是方也，紫草解毒利窍，雄黄解毒利气，巴豆化毒拔疔，乃挑疔之捷剂也。　　所谓痘母者，初出之时，遍身光润，稀少绽凸，其间有一二颗起发胀大如八九日痘者，名曰痘母。急以此药挑破着之，否则诸痘日渐隐没，以至于无，皮肤之外，仅存渣滓，身冷自汗，吐泻烦躁而死矣。<br />
　　　　　七八日间方药<br />
<br />
　　七八日间，痘色枯淡，不起无浆者，内解散主之。夫痘至七八日，灌脓起胀之时也。若根窠色淡者责其血弱，不起无浆者责其气虚，故用人参、黄芪、甘草大补其气，又用当归、川芎、白芍大补其血，穿山甲、皂角刺、金银花长于化毒，干姜、木香、山楂长于化滞。　　补虚托里，托里散通用。夫人参、黄芪、甘草补气药也，佐之以山楂、木香则气不滞；当归、川芎、芍药补血药也，佐之以肉桂则血不滞。桔梗、连翘流气清热；陈皮、贝母利气开痰。　　七八日间大泻者，豆蔻丸主之。夫痘至七八日，灌脓起胀之时也。若大泻而虚其中，则痘必陷下而不可为矣。然有湿而泻，有滑而泻，有积而泻。湿而泻者宜燥之，枯矾、石脂是也；滑而泻者宜濇之，龙骨、诃子是也；积而泻者宜消之，砂仁、豆蔻是也。乃木香者，调其滞气，和其腹中而已。　　肠胃热泻者，黄芩芍药汤主之。夫粪色黄褐为热泻，条芩可以清之，芍药可以寒之，升麻可以举之，甘草可以调之。　　胃中虚寒，或又悞服凉药，泻而手足厥冷者，附子理中汤主之。夫人参、甘草、白朮之甘温，所以补虚；干姜、附子之辛热，所以回阳。　　食伤胃寒呕吐而泻者，砂仁益黄散主之。仲景云：邪在中焦，则既吐而泻，故用陈皮、青皮理其脾，丁香、木香温其胃；诃子所以止泻，砂仁所以消食。　　痘出不光泽，不起胀，根窠不红，表虚痒塌者，十二味异功散主之。夫中气有余，气血充满，则痘光泽起发，根窠红活，表无痒塌之患。中气不足，则表亦虚而诸证作矣。是方也，人参、白朮、茯苓、当归所以补胃；附子、肉桂、丁香、豆蔻所以温胃；半夏、木香、陈皮、厚朴所以调胃。胃，阳明也。陈氏云：阳明主肌肉，胃气充足则肌肉温暖，自然光泽起胀，而无痒塌之患，亦见道之论也。里虚泄泻而渴者，十一味木香散主之。夫胃虚而寒则生泄泻，泻失津液则令人渴。是方也，人参、甘草所以补胃，木香、丁香、肉桂所以温胃，腹皮、青皮、半夏、前胡、赤苓所以调胃，乃诃子者所以止泻而生津也。此亦以胃气为主。盖胃不虚寒，则泻自止，津液自生而渴自除矣。陈文中云：腹胀渴者，泻渴者，足指冷渴者，惊悸渴者，身温渴者，身热面晃白色渴者，寒战渴不止者，气急咬牙渴者，饮水转水泻不已者，已上九证即非热也，乃津液少脾胃肌肉虚故耳，宜木香散治之；如不愈，更加丁香、肉桂。昆谓痘色灰白，手足寒，大便溏，小便利，如是渴者虚也，本方主之。若痘色红赤，大便秘，小便赤，如是渴者热也，非此方所宜，慎勿与之！　　痘色灰白不起者，二神散主之。夫气血原实，或以饮食凉剂寒其中气，致痘不起，故只用丁香、干姜以温中，而不必参芪等也。　　痘陷黑色，危困恶候，救生散即无比散主之。夫痘之为物，外感秽气则陷而入内，食秽物则凸而出，故猪血、牛黄、麝香原皆秽物，可以起痘。乃马牙硝者所以攻结毒，朱砂、腻粉者所以攻结热，冰片则神于行滞而已。是方也，为热毒倒入脏腑，不得已而用之，以少卧时许，取下恶物如鱼脑为吉，然非平剂也。　　痘已出而复隐，其势甚危者，南金散主之。夫小儿气体怯弱，外感不正之气，则痘已出而复隐。荷叶芬香，可以却秽，得震卦仰盂之象，可以升其生生之气而长养痘疮；佐以白僵蚕，一以取其就毒化毒，一以取其疏利风痰尔。　　痘出陷顶，浆滞不行，或为风寒久克者，用水杨柳枝叶五升，水一大釜煎汤，先将三分之一置于盆内，以手试之，勿使甚热，亦勿使过冷。先服宜用汤药，然后入汤浴洗，渐渐添易，不可太冷。浴洗许久，乃以油纸捻燃灯照之，累累然有起势，陷处晕晕有丝，此浆隐也，浆必满足。如不满，又浴如前。若体弱者，只浴洗头面手足可也。桂嵓云：此犹黄锺以动而冻蛰启户，东风一吹而坚冰解腹，始虽二物，竟则同一春也。水杨柳，春夏用叶，秋冬用根。<br />
　　　　　十日以后诸方<br />
<br />
　　痘证十日以上，血气虚弱者，十全大补汤主之。夫参、芪、苓、朮、甘草大补气也；芎、归、芍、地、肉桂大补血也。气血平补，故曰十全。　　痘浆已满，血滞疼痛，不可忍者，止痛活血散主之。凡诸病痒者为虚，痛者为实；痒者宜补，痛者宜泻。此痛为血实而滞，故用芍药以平血，酒调以行滞。　　血滞腰痛者，如神散主之。夫当归活血，官桂散血，元胡理血，血行而利，腰痛自除。　　痘中有疔者，四圣挑疔散主之。凡痘中有独黑，独白、独陷下、独疼痛者，名曰痘疔，须以针挑破，令人吸尽恶血，以此药敷之，失治则余痘皆陷矣。珍珠能出毒止痛，二灰能烂毒化血，胭脂能利血拔毒，冰片能利窍行滞。　　痘证黑陷者，人牙散主之。夫痘之为物，外感秽气则陷入，内食秽物则凸出。牙灰、麝香亦秽物耳，故用之以起陷下之痘。钱氏云：变黑归肾，而用骨余以治之，非通论也。　　表有风热而痘色滞者，蝉蜕散主之。夫蝉蜕、白芷消风热于表，地骨皮退风热于里。　　痘后蕴热者，大连翘饮主之。夫痘焦之后，蕴热不去，则生痘毒。是方也，防风、柴胡、蝉蜕解热于表，表有热者，自皮毛汗孔而泄；荆芥、牛蒡解热于上，头目咽喉有热者，从口鼻而泄；滑石、木通、栀子、车前解热于里，里有热者导之从小便而泄。连翘去诸经之客热，黄芩去诸经之游火。乃甘草者所以解热于气，而芍药、当归所以调热于血也。　　痘后肿毒，十三味败毒散主之。夫实证补之，则生痈毒。是方也，防风、白芷解表而泄其热，乳香、没药散血而消其毒；穿山甲、皂角刺能引诸药至有毒之处；金银花、赤芍药能解热毒于瘀壅之中。痰中诸热，贝母、天花粉可除；气血不调，甘草陈皮当归可疗。　　痘后肝经蕴热目痛者，泻肝散主之。夫目者肝之窍，肝，木脏也，喜散而恶郁，故散之则条达，郁之则热痛。此方用防风、蒺藜、荆芥、木贼、蔓荆、菊花，虽所以清肝经之风热，而实所以散之，使其条达也。和肝部之血有当归、芍药；和肝部之气有川芎、甘草。复有黄连泻心火也，实则泻其子，以故用之。　　痘后目痛红丝翳膜者，复明散主之。盖日月中天光明者也，一为云物蔽之，明则晦矣。风行天上，则蔽障去而日月复明。此方用防风、荆芥、柴胡、白芷、蔓荆子诸风药，以治目翳，亦是道也。复用当归、川芎、芍药、地黄养血之品者，经曰目得血而能视，是故用之。　　牙疳肿痛者，清胃汤主之。夫牙疳责胃热，肿责血热，痛责心热。升麻能清胃，黄连能泻心，丹皮生地能凉血。乃当归者，所以益阴使阳不得独亢耳。　　痘后牙疳，犀角黄连汤主之。夫诸痛疡疮痒皆属心火，故用黄连泻心，生犀凉心。乃乌梅者，取其味酸可以收敛虚邪；而木香者，取其辛香可以缉和荣气。　　患牙疳(上匿下虫)蚀，用走马牙疳敷药方掺之。夫黄连之苦能坚厚肌肉，雄矾之悍能杀(上匿下虫)虫，冰片之辛能利肌腠。<br />
　　　　　妊妇患痘方<br />
<br />
　　孕妇出痘，罩胎散主之。夫以孕妇而痘，则血气大虚矣。故用当归、川芎、芍药、阿胶以养血，又用人参、白朮、茯苓、甘草以补气。乃黄芩、砂仁、紫草、桔梗，所以安胎解毒；柴胡、干葛、防风、荆芥、白芷，所以利表疏邪。养血补气，则安其内；解毒疏邪，则利其外。安内利外，治道毕矣。　　妊妇出痘胎痛者，安胎独圣散主之。夫胎痛者，热而气滞之故也。缩砂辛温，利而不滞，故可以利气，可以安胎。　　孕娠出痘，安胎饮互用。夫气血虚则胎不安，气血热则胎不安，气血滞则胎不安。是方也，人参、白朮、茯苓、甘草所以补气，当归、川芎、芍药所以养血，黄芩所以清热，砂仁、香附、紫苏、陈皮、大腹皮所以行滞。<br />
　　　　　痘疮湿烂<br />
<br />
　　痘疮湿烂，或以败草灰敷之，或以蚕茧灰入枯矾少许敷之，或以墙上白螺蛳壳烧灰敷之，或以蛤粉敷之，四法皆是湿者燥之之意。<br />
　　　　医学纲目【明?楼英】<br />
<br />
　　　　　痘疮治法<br />
<br />
　　小儿斑疹初发，未能辨认间，但求所出之由，因内因外及不因外内，随其所伤，如法服饵，防其变故，抑其盛气，比之他证，尤不可缓，或发或泻，或解其肌，或化其毒。求其所起之由，凉血清肺，调其脏腑，平其饮食，谨其禁忌，严其养摄，适其寒温，将理有法，俾尽其道，使出无不快之经，成无不痂之溃，既愈之后，不致游毒，流汗虚腠，目疾膜翳，疮疖痈瘤，喉闭嗌肿，潮热汗泄，此治斑之大略也。　　凡未出而发搐者，是外感风寒之邪，内发心热之所作也，当用茶粉下解毒丸、犀角地黄汤主之。　　一发出便密如针头，形势重者，合轻其表而凉其内，连翘升麻汤主之。　　若斑已发密重，微喘饮水者，有热证，用去风药微下之。　　若出不快，清便自调，知其在表不在里，当微发，升麻葛根汤。　　若青干黑陷，身不大热，大小便濇，则是热在内，煎大黄汤下宣风散。　　若身表大热者，表证未罢，不可下。　　若斑已出见小热，小便不利，当以八正散利之。　　若已发后有余毒未散，复有身热疮肿之类，当茶粉下解毒丸。　　凡疮疹已出后有声音者，乃形病而气不病也。　　疮疹未出先声音不出者，乃形不病而气病也。　　若疮疹出而声音不出者，是形气俱病也，当清其肺气，宜八风汤并凉膈散，去硝黄亦可。<br />
　　　　　张巽之治痘要法<br />
<br />
　　吐泻少食为里虚，陷伏倒靥灰白为表虚，二者俱见为表里俱虚，全用异功散救之，甚至姜、附、灵砂亦可用。若止里虚，减官桂；若止表虚，减肉豆蔻，不减官桂、丁香。若能食便秘而陷伏倒靥者为里实，当用钱氏及丹溪下法。若不吐泻，能食为里实，里实而补，则结痈毒。红活绽凸为表实，表实而用表药，则溃烂不结痂。凡痘但见斑点，便忌葛根汤，恐发其表里俱虚也。<br />
　　　　　王氏验斑法<br />
<br />
　　若三日未觉形迹，当以生酒涂身上，时时看之，状如蚤痕者是也。或曰：伤寒伤食潮热，与斑疹不能辨者，宜以辛凉之剂调之，五日已里发出即汗，五日已外无者非斑也，各随应见而治之。<br />

                    <br>
                        　　　　　阎氏验证施治<br />
<br />
　　治小儿壮热昏睡、伤风、风热、疮疹、伤食，皆相似，未能辨认，间服升麻葛根汤、惺惺散、小柴胡汤甚验，盖此数药通治之，不致悞也。惟伤食则大便酸臭，不消化，畏食或吐，宜以药下之。　　海藏云：宜以药下之者，当察其所伤何物，生硬寒热不等，不可遽以巴豆之类大毒之药下之。升麻葛根汤，太阴阳明也。惺惺散治风热咽不利，脾不和，少阳渴，小便不利也。小柴胡汤治往来寒热，胸胁微痛，少阳也。然欲知其经，当以脉别之。　　小儿耳冷尻冷，手足乍暖乍凉，面赤时嗽时嚏，惊悸，此疮疹欲发候也，未能辨认间，服升麻汤、消毒散，已发未发皆宜服，仍用胡荽酒、黄蘗膏。暑月烦躁，食后与白虎汤　玉露散。热盛与紫雪。咽喉或生疮，与甘桔汤、甘露散。余依前说。大人小儿同治法，惟大小不同耳。　　海藏云：消毒散，太阳药也。白虎汤治身热目疼，鼻干不得卧，阳明药也。甘露散，肺肾药也。甘桔汤，少阳药也。紫雪、天麦门冬、黄芩、生地为血剂。玉露散，肺肾药也。石膏、寒水石为气剂。已上五方，皆泻时暑之药。<br />
　　　　　伤食宜消导<br />
<br />
　　大便酸臭不消化，畏食或吐，乃内伤饮食，宜枳朮丸；伤冷饮食，神应丸。<br />
　　　　　五脏形证<br />
<br />
　　小儿在胎十月，食五脏秽血，生下则其毒当出，故疮疹之状皆五脏之液。肝主泪，肺主涕，心主血，脾为裹血。其疮出有五名：肝为水疱，以泪出如水，其色青而小；肺为脓疱，以涕稠浊如脓，其色白而大；心为斑，主血，其色赤而小，次于水疱；脾为疹，其色赤黄而小。涕泪出多，故脓疱水疱皆大；血荣于内，所出不多，故斑疹皆小。又病水疱脓疱者，涕泪俱少，以液从疮出故也。譬如泡中容水，水去则泡瘦矣。　　右：水泡者，俗谓之水痘也；脓疱者，俗谓之痘子也；斑者，俗谓之痱子也；疹者，俗谓之麻子也。痘之形状最大，水痘次之，斑痱又次之。麻子最小，隐隐如麻子也。<br />
　　　　　顺逆轻重辨<br />
<br />
　　更看时月重轻：大抵疮疹属阳，出则为顺。故春夏病为顺，秋冬病为逆。冬月肾旺又盛寒，病多归肾变黑。又当辨春脓疱，夏黑陷，秋斑子，冬疹子，亦不顺也　　凡疮疹只出一般者，善。<br />
　　先发脓疱，后发疹子者，顺。<br />
　　先发水疱，后发疹子者，逆。<br />
　　先发脓疱，后发水疱，多者顺，少者逆。　　先发水疱，后发斑子，多者逆，少者顺。　　先发疹子，后发斑子者，顺。<br />
　　先发脓疱，后发斑子者，逆。<br />
　　海藏云：此一句足以知杂出者，诸脏相合而不齐也，用药亦难矣。前断云：五色各随五脏，亦有二色相合，或有三色，即无定也。此与前后脓水斑疹，大小不同，先后逆顺，大意相若。　　凡疮疹若出，辨视轻重：若一发便出尽者，必重也；痘夹疹者，半轻半重也。出稀者轻，里外肥红者轻，外黑里白者微重也，外白里黑者大重也。疮端里黑如针孔者，热剧也。青干黑陷，昏睡，汗出不止，烦躁热渴，腹胀啼喘，大小便不通者，困也。　　凡疮疹，当乳母慎口，不可令饥及受风寒，必归肾，变黑难治。　　海藏云：或热极反兼水化者，亦能变黑，当以凉药主之，不可不察，以脉别之可也。或有出色正者，内素有热，头反陷，色或灰青，似黑中有针眼下陷，当急以清凉药疏之。便结者，大黄牵牛之类；便软者，金花丸之类主之。　　痘疮初出，用鼠粘子为末，水调敷顖门，并无患眼，亦妙。　　疹痘则发于脾，宜陈氏人参清膈散。疹者皮肤隐隐如麻，名曰麻子。　　水疱者，多因伤寒热毒而发，宜升麻散及羌活散。<br />
　　　　　不治证七<br />
<br />
　　一、戛齿，痘黑陷，喉中涎喘，因先受风冷，血气虚弱，即变此证。　　二、憎寒困倦，痘子缩伏。<br />
　　三、疮作坑，内无脓血，或黑色疱，或疮迹作黑色。　　四、痘痈壅肿，痘毒变疳，口臭龈烂牙落。　　五、声哑气噎，或咽药腹中鸣。<br />
　　六、痘初出而半在皮肤，带紫黑色不出者。　　七、悞于疏转气哑者。<br />
　　凡出前后，心密及两手心两足心密者，皆不可治。　　疹痘发未透，宜四君子汤加黄芪、紫草、糯米煎。凡医百病不可损胃气，故用四君子及糯米等，助其胃气。出阎孝忠《续钱氏方》中。　　四物汤治痘疹出不快，不甚红活，不起根窠，缘血虚故也。此药能活血，调顺痘疾，无如此方。自古及今，用之如宝，只加甘草服之。　　太阳出不快，身之后也，荆芥甘草防风汤。　　阳明出不快，身之前也，升麻加紫草汤。《圣惠方》升麻、葛根加紫草。　　少阳出不快，身之侧也，连翘防风汤，即连翘饮。　　四肢出不快，防风芍药甘草汤。<br />
　　痘疹烦不得眠者，甘桔加栀子汤。<br />
古今图书集成医部全录卷四百七十四<br />
<br />
痘疹门<br />
<br />
　　　　痘疹泄秘【明?徐春甫】<br />
<br />
　　　　　痘疹表里不同<br />
<br />
　　痘之与疹，虽皆中于胎毒，其原虽同，其证则异。原孕成之初，先有脏而后有腑，脏乃积受之地，腑乃传送之所。脏属阴为里，故其受毒为最深，而痘所以久热而难出；腑属阳为表，故其受毒浅，而疹所以暴热而易生。　　痘疮出于脏，故在肌肉血脉之间，必先出红斑而后渐起如豆，故名曰痘。　　疹子出于腑，故在皮肤之下，而出皮肤之上，其形如麻，一出而没，故名曰麻。　　痘自里而出于脏，故重；疹自表而出于腑，故轻。　　痘证：早晨身微热，午后大热，眼睛黄色，两胁下吸吸然动，甚则发惊搐，此属心脏病，稍有失治或里虚，则青陷入而不能救。　　疹证：早晨微热，午后亦大热，眼白珠赤色而不黄，手足冷而吐逆，此属肺脏病，随热发散，则易生易没而愈为不难。　　甫按痘难疹易之说，此则自其世俗常情而言之。其有所感入深，胃气原弱，又或因泻痢而出之不快，或发之未透而随现随收，因之邪气渐入于胃，必泻不已而复发，加之喘促，为必死矣。若然，是亦不可以易易言之耳。所以疹证又何可以轻视之耶？凡觉出疹略见虚弱，当先补养脾胃；欲出不出，急宜托里发表以助之；首尾俱不可泻，一如痘证同也。　　支氏曰：疹证之发，多在天行疠气传染之时，沿门比屋相传，轻重相等，发热之间，或咳嗽喷嚏，鼻流清涕，眼泡浮肿，腮赤，或觉泪汪汪，或恶心呕哕，即是疹候，便宜用解毒发散之药，依时令轻重催发出外，不使停留于中，自无后患。然其所发，但以六时即收为度，乃阳生阴成，阴生阳成，造化自然之妙，如午后出者子后收之。类若一出即收者，失之太速，或一出之后，连延三四日不收者，此毒太甚，外发未尽，内有余邪所致，须与化斑解毒等汤，如元参石膏之属。　　又有疹既收回，余毒未尽，三日之外，又复发出，至五六次不已者，此因发热之时，不避风寒，邪气郁于肌肉之间，留连不散，虽得前解发之剂，终不舒畅。若出疹之际有杂证，亦当随证而治之。　　凡疹证发热之时，或呕吐，或自利，或滞下者，皆火邪内迫毒气所行之地而随病也。吐者竹茹石膏汤，自利者升麻泽泻汤，滞下者黄芩芍药汤加黄连枳壳，实者少加大黄微下之，虚者通加人参以佐之。<br />
　　　　　痘夹疹<br />
<br />
　　痘疮之发，常触于天行时气；疹之发，多中于时气风寒。本非寻常并发者，或有齐发并出，此谓之两感。岁气脏腑击动，表里交征，皆为不顺之候。如痘稀疏，可用升麻汤解之；疹散痘出，随证调治。如痘太盛，其疹虽解，气血重伤，至于收敛脱落，终难痊妥，惟以保养脾胃，调和气血，庶几能济。<br />
　　　　　发热久解散多必轻<br />
<br />
　　凡小儿感时行发热，当用解毒发表之剂为第一法。若能于发热之初用力，则痘疹自稀，或稠亦势轻也。何则？不知此义，失于解散，或一热即出，此痘多危。盖邪毒在中，未尝少败，纵是正气充完，亦终为之累。世谓服药预先防之，则终身不出，斯亦理之所必无也。盖痘毒为人身所必有，谓之所感有浅深，所发有迟早，固势然也。　　于其感发之际，解散毒邪，痘疹自轻而得吉。如伤寒证治失于其时，则有胃烂发斑；春瘟证治失于其时，则有温毒发斑。由此而知发热之初，若早为解散，不致热郁于内而成痘疹有矣。若谓预防用药，终身不出，岂其理乎？　　凡小儿发热如疟状，热作有时者，为潮热。　　发热倍能饮食，唇红面赤，大小便秘，胁下有汗者，为风热。　　发热面赤，鼻流清涕，手足烦躁，左额青筋，自汗恶寒者，为伤风热。　　发热而手足微冷，面色青惨，耳鼻冷，腮寒无汗，左额有青纹者，是伤寒热。　　发热眼胞微肿，右额有青筋，头热肚热，胸满恶食而腹胀者，是食积热。　　发热眉心有青纹，手心有汗，时发惊惕者，为惊热。　　发热多渴欲饮，腹上有青筋，或胀或泻者，为疳热。　　发热唇上下汗出，唇中间起白泡，耳阴皆冷者，为变蒸热。　　变蒸之中，偶有时行寒疫者，则耳与阴反熟，此为异气热。　　发热目闭，面赤色者，为胎热。<br />
　　惟痘疹发热，随天气而蒸出。如冬月应寒而反温，谓之冬温。有随春气暄暖而蒸出，有因他病发热不已而蒸出者，此皆外热而感动其中热为痘疹也。夫痘疹正作之时，其发热也，与伤寒相似，蒸蒸壮热，咳嗽痰涎，唾涕鼻吸，或作寒作热，或心痛头痛，或腹痛泄泻，或兼五脏之证，明其热自内而出也。面赤唇红，烦闷喷嚏，呵欠，惟耳与尻及手足指冷，此欲发痘疹也。盖耳尻为肾之外候，原肾不受火邪，而无痘毒，故发热不干肾之经也。耳虽不热，亦有红脉见于耳后，方为痘疹。如不渴不泻，不烦乱，二便如常，此为吉证，不须甩药。<br />
　　　　　痘本胎毒<br />
<br />
　　钱氏曰：小儿痘疹，盖由受胎之感血秽液毒，十月有生之后，必感外邪而发一次，故谓之百岁疮，又谓之天疮；其状如豆，故曰痘疮。　　支氏曰：受胎之初，假父精母血交媾而成形，不无欲火炽于其中。至于儿在母胎十月，借其血气以长养，为母者多不能节房欲，戒厚味，日积月累，感于胞胎及儿脏腑，谓之胎毒。降生之后，必感运气胜复之邪，冲动原受胎毒，相激而遂出痘。其迟早之不同，则岁运之乘否，轻重之有异，则毒气之浅深，此理之可测而势之必然也。<br />
　　　　　痘发心经<br />
<br />
　　《内经》曰：诸痛疮疡皆属心火。痘即疮也，非心火则不发。故每发热，心火炽甚，未出痘先，多有惊搐，可见发于心矣。况父母交媾之初，一皆心火镕冶，而精血始得成胎。当此火毒之余，亦感通于儿之心脏，是盖以类而相从也。降生以来，此火之蕴虽寂然不动，有感而应，故遇岁气外触而后出也。未出之先而发惊搐者为吉，既出之后而惊搐者，非宜。何则？痘既出矣，心脏之蕴火亦宜疏散矣。今尚惊搐，则是心之蕴火未尽出也，实为可忧。未发痘疹之先，宜用四制辰砂丸、抱龙镇心丸，皆为要药。既出之后，热甚红紫色而烦渴者，宜用犀角黄连汤，亦皆解乎心火之炽也。始于解毒，一皆主乎心，继于养胃，所以调达气血，而痘疹之治法，斯顺而吉也。　　歌曰：五指梢头冷，惊来不可当。若逢中指热，必定是伤寒。中指独自冷，麻痘证相关。男左女右手，分明仔细看。<br />
　　　　　出辨吉凶<br />
<br />
　　发热三五日而痘出者，吉也；发热一日而即痘出者，凶也。　　痘出作三日，先后出者，吉也；一齐尽出，痘遍周身者，凶也。　　痘初出，报于鼻准、口腮、年寿、印堂，如粟粒，如黍米，淡红色者，吉也；初报于承浆及两颧，左右发际，如蚊咬，或如紫黑斑者，凶也。　　胸背手足五心无痘者，吉也。有曰不怕五心有痘，只怕原疮泄漏。原疮乃是未痘之先，有疮泄去脓血，斯为凶也。不然，五心稀有，亦不妨事。　　痘出稀疏，圆粒高起得数者，吉也；出如蚕种，稠密平塌者，凶也。　　痘出圆粒高起，根窠红滑，头顶光润，脚有线者，吉也；痘出不起，低塌陷顶，白色，或如茱萸，或如血瘾者，凶也。　　痘出安静，饮食二便如常者，吉也；出后烦躁，犹发大热，喘渴，或泄或惊，气促腹胀，不思饮食者，凶也。<br />
　　　　　不用服药例<br />
<br />
　　凡疮始出之时，及未出之先，大便稠黄，小便如常，或发惊或不发惊，浑身壮热，或进退温热三两次，其疮透快根红，头蜡色，次第肥满，自见痘为始，三日出齐，六日灌浆齐，九日黝齐，十二日结痂齐，十五日续续落痂，别无他候，不必用药。<br />
　　　　　合用服药例<br />
<br />
　　痘疮将出，忽然泄泻，或因发热而悞服发汗药，或清凉解利药，或不因悞服诸药，但将出至已出，已出至退剥，始终如有痒塌，摇头咬牙，腹胀气促，渴泻寒战；及疮出不透快，或正出忽然平隐不发，或灰色；或过三日后不能灌浆，灌浆完不能干浆，干浆后不能结痂，或脓或血，或寒或热，九窍不利，皆有表里虚实之分，并宜详审，依时对证，选方用药救治，不可少缓，稍有迟悞，恐难济事矣。<br />
　　　　　惊搐<br />
<br />
　　发热之时，痘未出而发惊者，乃毒气出于心经，此亦为顺，不可妄投惊药。若热甚而复发搐者，可用发散毒气，如惺惺散、消毒散、红绵散、导赤散、升麻汤，兼与快气利小便祛风之剂，痘出必轻。心火热甚，则肺金受克不能制肝，肝风壮旺则脾受克于中，上下气不循环，五行之气无以相制，故心独热。热气击动，心神不安，则发惊搐。治宜泻肝利小便，泻肝则风去，利小便则热除，风热既平，惊自愈矣。若过服寒药，则其气敛，毒反陷伏，痘出不透，多致不救。　　痘出之后而发惊搐，此是热毒留于心经，痘出不尽，发数次不宁，喉中有痰声者，不治。<br />

                    <br>
                        　　　　　呕吐<br />
<br />
　　痘疮呕吐，要分虚实寒热，有脾胃虚弱，不思饮食，二便清利，不烦渴而作呕吐，虚寒也，宜服理中汤、六君子汤、加减异功散。有胃火壅滞，大便不通，烦渴而作呕吐者，实热也，宜用清胃饮、竹叶石膏汤、黄连橘皮汤。大小便不通者微下之，以小承气汤、五苓散。<br />
　　　　　泄泻<br />
<br />
　　痘疮泄泻，惟在未出之前，发热太甚，泄泻二三行无妨，为泄去热毒。亦不宜久泻，若泻久，恐虚其内而痘反不能发越。既出之后，并不宜泻。若泻多，内耗元气，津液亏涸，气血不荣，其疮虽出，难起发，虽起发，亦难结痂。若见热盛壅实，泻二行无妨；若非热实，皆不宜泻。见出痘后作泻者，急宜服四君子汤、豆蔻丸、异功散之类；如泻不止，喘渴腹胀咬牙者，不救。<br />
　　　　　喘渴<br />
<br />
　　痘疮出后喘渴，是火烁肺金，肺气所伤，往来不能通畅。夫火盛则气耗而液衰，故喘而渴也。宜用人参麦门冬汤生津益气，甚者用石膏人参汤。　　有腹胀大便黑，烦躁喘渴，此为瘀血在里，宜犀角地黄汤之属。或当炎夏触冒暑邪，喘渴昏迷者，用竹叶石膏汤、人参白虎汤之属。有因虚火不生津液而渴者，宜保元汤加麦门冬、五味之类。　　有因阴虚火不足而渴者，其治多难；有以六味地黄丸加五味子治之，亦有中效。<br />
　　　　　胀秘<br />
<br />
　　痘疮初出已出，若有腹胀大小便秘之证，此盖毒气内蓄，不能发出，宜用四圣散；若十分不通，须微下之无妨。　　有外感寒而内伤冷，有阴阳不和，热被冷激，相传于里，不能发外，令人胀喘，痘色白而无血，宜用温中药，则冷气散而胀消矣。如伤冷者，腹中虚鸣，宜理中汤、异功散之类。　　毒气陷伏入里，亦令人胀满，大小便秘，宜用解毒快气之剂，如人参散活血散之类；若便血粪黑，沉睡不醒，则用犀角地黄汤。<br />
　　　　　白塌<br />
<br />
　　痘疮出不红润，灰白色而顶陷者，此血气两虚也，宜用保元汤加肉桂之类。有痘出五六日之间，偶因吐泻，脾胃内虚，或悞服凉药，以致变坏，为陷伏，俱宜温中暖胃，并用保元汤，合胃爱散、理中汤之类。有因外感风寒，触犯秽恶而变陷者，谓之倒靥，宜温肌发散托里，如异功散、人牙散、四圣散之类。<br />
　　　　　黑陷<br />
<br />
　　痘黑陷，陈氏谓之变黑归肾，为毒气入于肾经，难治。汪氏《理辨》以血载毒，上参阳位，阳不足，阴往乘之故也。又血与气交而不偶，不能复归本位，因元气虚弱，不能续其卫气以制其血，乃自失其政而然。且血因气而蓄，血亦为之不荣，故致枯萎而黑陷，此理之必然也，宜用保元汤加芎、桂提补其气，气旺则诸毒自发，黑者将转而为黄矣。　　有外感风寒变黑陷者，宜温散，人牙散。　　有毒气太盛，复入攻里黑陷，宜解毒利小便，用消毒饮、导赤散。　　阳气虚不应者，宜温补托里，保元汤合紫草散。　　有触秽恶而黑陷，与倒靥同治，宜焚苍朮及胡荽酒之类。黑陷之证，固为逆候，但能理脾胃之气充发，亦可以保其无危也。<br />
　　　　　痒<br />
<br />
　　痘疮发痒，多是气血不足，故曰诸痒为虚，宜保元汤加芎桂、十全大补汤之属。　　有因气虚，阴血上行气分，血味咸腌，螫皮肉而为痒，宜保元汤倍加黄芪以助表，少加芍药以制血，则痒自止。　　有因不忌饮食以致作痒，用蝉蜕一物汤。　　或实痒者，因大便不通，热壅而痒，当通大便，轻者用蜜汤调滑石末，以羽扫疮上。<br />
　　　　　痛<br />
<br />
　　痘疮作痛，有实有虚。或曰诸痛为实，此一偏之说也。大便秘结，烦躁不宁，喘渴作痛，此实痛也。若二便清利，卫气不充，脾气不行，因而作痛者，非虚而何？虚则以保元汤，实则以解毒汤之属。<br />
　　　　　痘疔<br />
<br />
　　痘疮最毒者，名痘疔，其疔独黑而或陷，或大独紫，或痛或胀，若不速治，十不救一。法用银簪挑破其疔，将四圣散点入疔内，即变苍蜡色而获安。<br />
　　　　　斑疹<br />
<br />
　　冬月温暖，而温毒发斑疹如锦纹者；又有冬月触寒毒，至黄始发。病初在表，或已发汗，或未发汗，表证未罢而毒不散，故发斑以黑膏为主。又有冬月温暖，人感乖戾非节之气，冬未即散，至春或被寒折，毒不得泄，遇天暄暖，毒气始发，即肌肤斑烂瘾疹如锦纹，咳嗽心闷，呕吐清汁，葛根橘皮汤主之。医者辨作胃寒治之，转加闷乱，状若惊癎，遂生他疾。杨氏曰：毒气入胃，令人发斑。其证昏愦，关前脉大。多见于胸腹，轻则如疹子，重则如绵纹，咳嗽易治，黑者难治。<br />
　　　　　斑烂<br />
<br />
　　痘疮既靥，遍身皮肉斑烂者，由于不当发散而悞用发散之药，使毒热暴出于肌肤，皆为斑疮，以致溃烂，故名斑烂。若再生者，乃因靥后失于解利，毒气留滞于肌肉之间，而致然也，甚者用干黄土为末敷之，败草散贴之。有因悞爪成疮，则用百化膏；有疳蚀疮，则用硝胆膏、绵茧散、生肌散之属。<br />
　　　　　声哑水呛<br />
<br />
　　痘出而声音不出，此为形气俱病。心之气举击，出于肺而为声，其喉之窍若管钥焉，金受火制之使然也，故宜清金，用凉膈散去硝黄。痘之发，气拘血载，奔行四肢百脉，因风邪沮塞腠理，痰唾稠粘，有碍气道，其毒不能尽行于肌表，因成咽哑者。痘出气喉，初甚细小不觉，若微露其机者，用甘桔汤预防。及至肌表之痘成浆，内亦成浆，其痘壅盛，则气出管钥窄狭，所以气举击出之声不清也，不清者，肺金之所害也。　　水呛者，毒壅会厌门也。然是门饮食所进之处，如饮水汤，则毒碍其门，不易进纳，而乃溢入气喉，气喉者不受物之处，故发于呛也。或进谷食而不呛者，盖食有渣，自然有其门，而非如水之溢，不犯气道故也。七日前声哑咽呛，并为逆证。七日之后而有者，不待医而自愈。外痘结痂，岂有内痘不痊哉？故先贤服甘桔汤，用于已发未发之前，盖所以清其气道，不使毒之有犯。此预治之法，世不可忽。若待证成而治之，可谓不通矣。<br />
　　　　　寒战咬牙<br />
<br />
　　夫寒战者，阴凝于阳，阳分虚则阴入气道而森森作寒，不待练而自战也。咬牙者，阳陷于阴，阴分虚则阳入血道而两相銼作声，不待力而自鬬也。七日前见寒战者表虚也；鬬牙者内虚也；七日后见寒战者，气虚极也。气虚者，以保元汤加桂以温阳分；血虚者，保元汤加芎、归以益阴分。有独寒战者，有独咬牙者，非一体治之。<br />
　　　　　面目发肿<br />
<br />
　　《理辨》曰：其痘起发五六日之际，有面目先肿光亮者，是阳乘阴分，毒不能发也。何则？血乃气之本，血有不足，根本以失去矣；气乃血之标，将见虚阳动作，其气妄行肉分，区区不足之血，亦何能乘载其毒而出耶？七日之后，传经已足，气退毒陷，阴阳各失其正，尚何可治之有哉？治者不可不预为之调摄气血，以保重之，至此则难于治矣。<br />
　　　　　昼夜啼哭<br />
<br />
　　小儿蕴热毒为疮疹，因外不得出，内不得散，则神不安以致然耳。当此察其蕴毒在表在里：若发而渴，面赤小便赤，宜微表令出可也；若外无热，大便秘腹胀满者，当令大便通则无壅滞之气，荣卫通行，神魂泰然，痘疮出亦快矣。或以为心热为痰聚而用下药，良由不知其本云。<br />
　　　　　不乳食<br />
<br />
　　痘疮不乳食，有虚实二证：或吐或利，面青目睛青黑色者，为虚寒，宜温之；若大小二便如常，面赤而气壅，或渴或睡中惊，或咬牙，目白睛黄或赤，气喘身热，此实热中满不乳食也。<br />
　　　　　入目<br />
<br />
　　心热生肝风，肝主目，热毒冲之，故为患，宜凉肝丸、密蒙花散服之，秦皮汤洗之。痘后而目伤者，盖因目中生痘，或食发物，或毒热太甚，上蒸肝膈故也。切不可用点药，但以谷精散、人参青葙子散、菊花散、羌活防风散治之，外用秦皮汤洗之。痘疮平复，与鸡鸭蛋食之则伤，神效。若肿胀不能开者，用鸡蛋清调黄连末涂两太阳穴并足心，以引热毒。<br />
　　　　　不灌浆<br />
<br />
　　痘至灌浆之次，宜因先后以渐灌满。其不灌者有二因：一则气血不足，一则热毒太盛，烧涸精液。其不足者，用保元汤加姜、桂，连服二三剂，或木香散之类；其热盛者用起脓散、攻毒散之类。疮坏无脓者不治。<br />
　　　　　不结痂<br />
<br />
　　脓泡既充，当期结痂而愈。自痘出而至十日、十一、十三日，当从口唇头以渐收靥，自上而下为顺，自下而上为逆。当结不结，是谓难靥，乃毒气太盛，内外郁蒸，无阴气以敛之，若不速解，毒入攻心，为害甚大。法用猪尾膏、犀角散解之，或用宣风散导利之，使热不壅胀，必痂结矣。皆须十日以后用之，切戒太早。初觉难靥，可烧红枣于房内，令其气蒸，亦得收结。<br />
　　　　　不落痂<br />
<br />
　　痘疮得结，过期而痂疮不脱落者，由热盛气血不足，故不应期而落也。内服犀角饮、八珍汤，外涂脂蜜，无有不落。<br />
　　　　　瘢痕凹凸<br />
<br />
　　痘疮在结脓之时，未成痂疕，便爬去之，则成瘢痕矣。欲无瘢痕，不可早爬，不可见风早，不可触秽恶气，不犯三者，则无瘢痕肌肤凹凸之患。若见瘢者，宜用硼砂、酒、猪脂、白蜜之类。<br />
　　　　　痘后痈节<br />
<br />
　　痘后发痈节者，乃痘毒之气，留于经络未尽去，故壅于肢节间而发者也。亦有既平之后，失于解利而生，惟小柴胡汤加生地黄最妙，或清凉饮子、大连翘饮、消毒饮、犀角地黄汤皆可。<br />
　　　　　痘后余热<br />
<br />
　　痘疮既平，余热不除者，当量其轻重而治之，大热则利小便，小热则宜解毒。盖利小水，使心有所导引，虽不用凉药而其余热自无容留矣。小热解毒者，盖小热不解，大热必生。利用导赤散，解用犀角地黄汤。切不可轻下。痘后胃气一虚，而反变生痈肿别病，若身热无他证者，用六味柴胡麦门散；咽喉口舌生疮，不能吮乳者，用如圣麦门冬汤。<br />
　　　　　形证轻重<br />
<br />
　　痘疮观其形证，则知轻重：轻者不必服药，重者宁不早图而救治乎？凡痘疮已出未出，大便秘，小便赤濇，发热口渴为里热，可用凉血解毒，润便利水，消毒饮、四圣散之类。凡先后吐泻不食，初见须速调治之；若稍廷缓，致令元气虚惫，必致难救。其有实证轻顺，俱不必服保元汤诸补药。若里实而用补剂，后必结痈余毒；表实而用补剂，则必斑烂溃痛。　　轻证作三四次出，头目胸腹稀少，眼中无，大小不等，肥满光泽，里外肥红，根脚红，头蜡色。　　重证一齐并出，密如蚕种，身温腹胀，头温足冷，皮肤赤色，吐利，五内七窍皆有，疮黑点，或如茱萸，外白内黑，灰白色。半轻半重，外黑内赤，痘疮夹疹。　　轻变重：痘出，妄汗妄下，悞服升麻汤、大黄等药，不忌口，过饱失饥，食生冷食酒多，信巫不信医，犯房室，触秽气，冒风寒。<br />
　　　　　首尾可畏<br />
<br />
　　不食多渴，益黄散、白朮散。<br />
　　戛齿噤牙，有虚有实，能令陷伏。<br />
　　增寒困倦，令疮陷入，是脾虚也。<br />
　　烦躁体热摇首者，欲生风。<br />
　　吐逆泄泻，食不化而出，并痘后大便脓血。　　疮作黑陷，内无脓血，或作黑泡，或先疮迹作黑孔死。大小便濇，三黄丸。　　痈块壅肿，痘毒变疳，口臭蚀唇，口臭牙落者死。　　喘急痰盛，声哑气噎，或正出，或痘后有此证者，多死。咽药食，肠中鸣者死。　　已上俱是危证，首尾可畏也。除此之外，皆不妨。内犯二者，若饮食如旧，虽困重，医治可生。如饮食减平日之半者死。饮食如旧，内犯三四件者亦死。<br />
　　　　　蜡红白黑四色辨<br />
<br />
　　痘疮有蜡、红、白、黑四色，为吉凶悔吝之主，甚不可不辨也。何则？蜡色即苍而黄，为中央之正色，痘见蜡色者，斯为吉兆也。红色者，南方火心之象也，火盛则色红，悔之道也，则当解乎心热，如凉血犀角地黄汤之类是也。白色者，西方金肺之象也，肺气虚则色白，虚甚则兼陷伏，痘见白色而中陷，吝之道也，则当大补气血，如保元汤加姜、桂、附子之类是也。黑色者，北方水肾之象也，肾水不足以制火邪，火极变黑而似水也，俗谓变黑归肾。痘见黑而陷，凶之道也，则当解毒，如久闭者，用百祥丸、小承气汤下之。有虚之甚者，保元汤加桂芎，从其热而用之之类是也。　　汪氏《理辨》曰：五色者，五行之精华也，正则光而明，衰则惨而暗，五脏荣枯，于此可见矣。故痘毒之出于脏，惟利乎明，不利乎暗。光明者气血旺也，惨暗者气血衰也。气位旺而气得其令，气位衰而血被其囚；血非气则毒不收，气非血则毒不化，信乎痘毒必气血而后可以终始成功。且夫色之红者毒始出也，白者毒未散也，黄者毒将解也，干黄者毒尽解也，灰白者血衰而气滞也，黑者毒滞而血干也，焦陷者血气枯也。如红变白、白变黄者吉；红变紫、紫变黑者凶之兆也。且毒出乎五脏而非独一脏，前人言五脏各主色固有之，又不载各脏治法，钱氏、陈氏所论变黑归肾，此皆过于理也。　　春甫谓五色合五脏，此至当之理。然辩云：毒出五脏，非独一脏，正所以五脏之中而一脏之病甚，则其一脏之象着见也。又云：钱氏、陈氏变黑归肾之论，皆过于理，是辩之未详辩也。凡变黑者，乃火之剧而肾水寖衰，不能制火，故色黑也，其责安得不归于肾乎？谓其未载五脏之方则可矣，谓其谬论，辩亦未之思也。予每参合五脏立方，罔不应验，故录其方法于四色辨中，以备全论，医者审之！<br />
　　　　　顺候<br />
<br />
　　春夏为顺：先发惊搐而后出痘者顺；先发热，热歇出痘顺；饮食如常顺；二便如常顺。<br />

                    <br>
                        　　　　　逆候<br />
<br />
　　秋冬为逆：春脓泡，金克木；夏黑陷，水克火；秋发斑，火克金；冬发疹，土克水。便血或利，乳食不化脾虚。正出吐利，风攻颐颔项颈，或胸高突，面肿鼻陷，闭目咬牙；或鼻有黑气，肌肉黑，面色青黑；或因吐利内虚陷伏。已出妄汗而成斑烂；或冒风邪成倒靥，不起发也；泄泻不止。疮成饼塌，燥渴小便濇，声哑；饮药错喉，喘息不休。疮尽爪破，臭烂不可近；目闭黑暗，蒙昧无魂；头面肿足冷至膝；不时努力如出大便之状；疮与肉色不分。已出身热，足热不解；已出烦躁闷乱。痘后惊搐。痘疮未该靥结，卒然焦黑青紫。<br />
　　　　　恶候<br />
<br />
　　痘出而复不出，忽大泻而渴。已出谵语不止，或黑紫色隐在肌内里。其毒重甚者，五脏咽喉中有痘。其疮不成粒，如凝血而痛，黑靥不生脓血者死。或见是证，以药解之，而毒反没者死。目开腹胀口中作臭者不治。大小便秘，肌黑目闭声哑者死。胃热发黄，身如橘色，下利者死。<br />
　　　　　顺逆险按期候法<br />
<br />
　　痘疮始出，一二日间，初出血点，淡红润色，一二日如粟如黍，出于口鼻腮耳年寿之间，先发三两点，淡红润色者，顺之兆也。顺者不药自愈，为气得其正，血得其行，其毒不甚，不得妄行，肆其虐也。　　逆候：形如蚕种，一片如麻布，红点黑疹，初出于天庭司空太阳印堂方广之处，逆之兆也。逆者不治，此为元气本虚，血气凝滞，毒邪太盛，妄参阳位，无以当其势。　　险候：圆晕成形，干红少润，痘出虽稠，尚红润而成粒者，险也。险者毒虽盛，元气尚充，未可为虞，宜用补元气之中少加解毒之药，须防毒盛，正气有所伤也。<br />
　　　　　三四日间<br />
<br />
　　顺候：气溢血附，饱满光洁，三四日间根窠圆混，元气之充满也。气充则血附而各得其道为顺，顺者不治自愈。　　逆候：气濇血凝，枯槁不泽，根窠无晕，气离血散为逆。逆者气血交会不足，致毒乘机而犯内也。　　险候：顶陷不满，光洁有神，根窠尚圆，惟顶有陷，气血难充为险，以保元汤加芎、桂，助脾胃气血，可保无虞。<br />
　　　　　四五日间<br />
<br />
　　顺候：气满血荣，鲜明光泽，则知血气之旺，受毒之浅，其形光润，大小不一等，此气和血就为顺，不治自愈。　　逆候：四五日来，绵密如泡，紫黑干红，或如蚕种，或黑陷紫泡，皆逆也。逆者难治，为气血乖离，邪毒内攻也。　　险候：四五日间，根窠虽起，色惨不明为险。血虽好，气分弱，此交会欠分明，宜用保元汤加朮、芎，助卫和荣，色自光明矣。<br />
　　　　　五六日间<br />
<br />
　　顺候：五六日间，气盛血荣于内，痘当圆满起发于外，斯为顺也，不须用药而自愈。　　逆候：五六日，痘尚干枯，绵密不起，陷顶灰白色，或紫黑，或为水泡，痒塌为逆。此气血衰弱，致毒内陷而外剥也，皆不可治。　　险候：五六日之间，痘疮虽起，但色白不荣为险。此气盈血亏，保元汤加芎、归、桂、芍，则痊愈矣。<br />
　　　　　浆满候<br />
<br />
　　顺候：七八日，痘疮浆足圆满，青黄光浑，则毒消而气血之功成矣，此为顺候，不须用药。　　逆候：七八日，浆不足，此为气血衰尽之时，不能用药为逆。　　险候：八九日，红黄色润，浆略不足，此气弱而为险也，以保元、姜、朮充而助之，则老足矣。<br />
　　　　　回浆候<br />
<br />
　　顺候：十二三日，痘疮气调血尽，毒解浆回，光色渐敛，此自然之顺候也。　　逆候：十二三日，血淡而浆薄，血凝而气滞，则毒不散，浆不回，枯朽剥极，为逆之候，可惧也。　　险候：十二三日，血尽浆老，湿润不敛，为内虚为险，宜用保元加苓、朮，助其收敛而结痂也。<br />
　　　　　结痂候<br />
<br />
　　顺候：十三四日，气血归原，毒气消散，浆老结痂，此为神化，十全为顺。　　逆候：十三四日，毒未脱形，虽结痂而诸邪仍作为逆。　　险候：十三四日，内浆老，结痂之际，尚有杂证相仍，此要临时酌量消息调和，不可轻妄为妙。<br />
　　　　　还元候<br />
<br />
　　顺候：十四五日，气血十全，痂脱瘢明，神清气爽，此为顺也。　　逆候：十四五日，痂未易落，呓语狂烦，咬牙寒战，疔肿杂病并仍，此无生意为逆。　　险候：十四五日，痂落而少食，口渴烦热，此余毒也，为险，宜用四君子加黄连、鼠粘子，连翘解毒汤之属，治之可愈。<br />
　　　　　解热稀痘<br />
<br />
　　小儿痘疹始作，与伤寒相似，乍寒乍热，咳嗽嚏喷，足梢冷，面颊赤，呵欠烦闷者，则当解毒发散，可用惺惺散、参苏散、人参败毒散；甚至惊搐，大便不通，宜与抱龙丸，解毒药中少加熟大黄疏利之，使其热邪不滞，发出自顺而无逆证。凡遇冬月温暖，或一时痘疹盛行，皆可服三豆饮、稀痘丹以防之。至于初发热时，使毒表散，毒气分消，则痘出必稀；热壮盛者，痘出必重。解散热轻，痘出亦轻，此必然也。解表以三酥饼、败毒散、犀角地黄汤；安神清热疏里，以辰砂六一散、紫草饮；秘甚者大黄丸，少少与之，使热毒疏通，自无后患。<br />
　　　　　始终调摄<br />
<br />
　　痘疮始终调摄之法，不可不慎。自发热至于落痂，皆要随时观证，早为以疗，则无焦头烂额之客。则凡用药惟以中和，不可猛浪。其始如解表发散之剂，且与参苏饮一二服；热犹甚，复用三酥剂微汗之。如内热惊搐者，且与犀角汤、辰砂益元散；若犹甚者，方可与大黄丸微利之。始宜中和，不可妄汗妄下；次宜因时审证调理之。慎风寒，节饮食，谨忌防，杜恶气，即父母房室，外人不洁，不可近身，恶气则动厕、食蒜、饮酒之类，皆要道也。<br />
　　　　　解表<br />
<br />
　　解表一法，为痘疹之要。未出之前，解表之剂，固为先锋。至有已出之际，或被风寒所感，却不能出，或发热，或狂言，或风搐，或遍身青紫，皆当发散，与惺惺散、僵蚕散。正出之时，被天气寒冷所折，毒气反伏而不出者，其证精神昏冒，面青发热，或谵语妄言，宜解肌表出之药，与活血散，调解发散。参苏饮治外为风寒所折，内为食气所遏，大小二便不利。若出不快，二便自调，知其在表不在里也，当解表药，宜用升麻干葛汤、加味四圣散、紫草饮子、快斑汤、丝瓜汤之类。虽是表虚，卫气不足，纵有保元汤，必兼之解表，方得快出，故解表一法始之必用，安得不为先锋？<br />
　　　　　攻里<br />
<br />
　　攻里一法，为痘变用，如背水阵之类是也。当因证而施，相时而动，一剂回生，是攻里之法，亦有夺造化之功也。今世但知保元汤为化工之药，而不知大黄汤亦为化工之药。何则？如前左水泽者为阵之善，韩信背水阵又岂不为善之善者也！噫，非阵之善也，必得将而后善；非药之功也，必得医而后功。王安道曰：识病机者，则乌头可以活人；昧证候者，则人参可以殒命。保元汤与大黄汤，亦若是也。保元汤助气血，为治痘之常；大黄汤攻内里，为治痘之变。如痘出太盛，喘促烦满，手足心胁下有汗，谵语狂言，小便赤，大便秘，痘红而渐变于黑，躁渴不宁者，必可以用保元乎？予见如此等证，服保元汤而死者，亦多矣；服承气汤而诸病如失，顿然回生，亦不可不谓夺造化之功也。予见今医，例用保元汤，固谓人曰：吾用王道，可保无虞。至于内毒肆凶，危亦甚矣，而犹执以保元，如敌人入寇，犹自开门循斋而已，保元之悞，不既多乎？故曰：非药之罪，医之罪也！兹以救里之变，表而出之，甚欲其无胶柱而鼓瑟也。化机之妙，必在于活泼泼地，圆神而不倚焉者乎？<br />
　　　　　托里<br />
<br />
　　托里一法，为痘之关键，始终不可不用也。如诸疮毒，惟以内托，不致邪气内攻，则自无伤生之害也。惟痘亦然！痘之证最可惧者，不过难出，而至于不浆内陷倒靥，不结痂不脱落，致余痈毒等证，皆其恶候内伏，所以致儿命殒，托里之剂，安可少缓耶？此数证者，皆在内托之功，而自免于内陷致凶之患也。甫用补中益气汤为托里药，百发百中。热毒深者，加黄连、牛蒡子，虚寒者，加姜、桂。只此一法，左之右之，无不宜之，庶几王道之常法也。若夫邪毒内陷，而不以辛甘之剂，惟用保元一味，制其毒邪恣虐，缓则不及事矣。辛甘之剂，不可轻乎！<br />
　　　　　养胃<br />
<br />
　　痘疮养胃者，所以养其正而固其本也。书曰：养正能避诸邪，此之谓也。所以痘疹无故泄泻，凶之兆也。大抵调脾胃，节饮食，中气足，邪气消。胃气弱者，以四君子汤为主，随证加减。若或作泻者，急治之以豆蔻丸、参苓散之类。故泄泻一证，最可当忧。中气稍虚，邪气阚之，乘机内陷，其危矣乎？<br />
　　　　　轻重<br />
<br />
　　病深药浅，不能去病；病浅药深，真气受弊。用药之法，当看轻重缓急：轻者重治，有伤正气；重者轻治，邪气不能除。缓者急治，恐有过伤；急者缓治，有悞大节。如痘不快之轻者，当以参苏饮微解助之；若重，用三酥饼、麻黄之类发之。如痘里虚表实，或被风寒折重而不能出者，当以三酥、麻黄之重剂发之；若用轻剂，发之不透，邪气留连，恐复为患。如痘疮饮食稍减之缓病，或大便微溏，泻则胃气内虚，宜用温补；强加饮食，反有过伤。如内邪太盛，惊搐烦闷，一刻不安，喘咳逆壅，二便不通之急证，当急用承气汤或百祥丸，利之可生；若是犹豫，且进清凉缓药，必致死亡。此所以轻重缓急，亦不可不熟玩也。<br />
　　　　　发热三朝<br />
<br />
　　一、发热之初，急宜表解，使脏腑胎毒，及外感不正之气，俱宜发散，则痘出必快而亦稀也。解表之药，必在红点未见之前。如发热壮盛者，邪毒必重，宜败毒散调三酥饼之类，常用参苏饮之类。　　一、热盛发狂，谵语烦渴者，宜煎败毒散调辰砂六一散解之。　　一、发热之初，憎寒壮热，鼻流清涕，咳嗽痰涎，此有风寒所干，宜以参苏饮调紫草膏表之。　　一、热盛发惊，虽为顺候，当用红绵散调辰砂六一散解之；涎痰壅盛，昏闷不省者，薄荷汤化下抱龙丸；二便秘塞不通者，败毒承气汤微利之。　　一、热盛吐衄，粪黑结秘者，用犀角地黄汤加大黄下之。　　一、发热腹中作痛及膨胀者，由毒相搏欲出而不得出者，宜败毒散加大黄微利；使毒疏通，表里分解是也。　　一、有胃弱胃寒，腹痛泄泻，呕吐清冷者，用六君子合理中汤；泻止后而呕吐不止者，藿香正气散煎服。　　一、热毒太盛，解散药中减去参芪，当加紫草、僵蚕、蝉蜕、葱、姜；泄泻者加猪苓、泽泻，分利小水及微汗之。<br />
　　　　　出痘三朝<br />
<br />
　　一、出痘才发热一日而便出者，为邪毒太盛。一发热即出，不待久而蒸出也，必重。三日后出者为吉。四五日后身凉，乃见报点于口鼻腮耳之前，年寿之间，如粟如黍，淡红润色者，为轻而吉也。　　一、忽然遍身发出红点，如蚊蚤所咬之状者，决非痘也，乃热毒被风寒所遏，不能发越而变斑也，可用发热门例，托里散、败毒散，表解微汗不妨，身凉红斑自退，再越一日，出痘反轻矣。　　一、出痘必作二日报出，先报先出，后报后起，大小不一等，色象光润，无他证候，不用服药。　　一、痘出稠密如蚕种，根虽润，顶面白平，摸不碍指，中有清水者，此由热毒熏蒸皮肤而为疹子，大者名曰水痘，非痘疮也，宜以升麻葛根汤，疹自没矣。　　一、痘出速，一日齐出者为痘盛，根红顶圆，摸之碍指，亦得其正色，宜散毒化斑等汤加紫草、蝉蜕，凉血解毒可也。若一齐速出，稠密红赤成片，此毒之甚，不久紫黑发斑而死。　　一、出痘灰白，不红绽，或灰黑陷顶，二便清凉，气冷，不渴，不食，食不化，此表里虚寒也，急宜温脾胃，益气血，宜用十全大补汤、异功散之属。盖脾土得温，胃气随畅，而无内虚伏陷之忧；气血既盛，则毒得发出，而无表虚痒塌之患。失此不治，必不能灌浆，收靥之日，复发痒爪破而死。　　一、痘出红紫，根窠成片，近黑焦陷，大便秘结，小便赤濇，身热口气热，渴而引饮，此表里皆热盛也，急宜解毒。若发惊狂谵语者，紫草灯心汤，磨犀角汁调辰砂六一散之属。解毒之后，痘顶不红，根窠红润，小便清利，大便如常，能食不渴，此表里皆清，勿再解毒，宜以保元汤温补血气，以助灌浆收靥；否则，变成痒塌而不能结痂矣。　　一、痘出热盛，发红斑如绵纹者，宜以化毒汤加红花、黄芩；喉痛者，加黑参、犀角。　　一、伤寒阳毒发斑，加减之法，用元参升麻汤之属是也。若见黑斑，死不终日。　　一、痘出时，忽然泻泄，大便黄，小便赤，口气热而渴，此为热泻，宜以去桂五苓散调六一散，加木通、车前子，灯心煎汤送。如清利泻，口气冷，不渴，为寒泻，五苓散加肉豆蔻、理中汤、异功散之属。　　一、痘出只看根脚红活，此生意也，虽陷伏灰白紫黑，皆可调治。　　一、痘出虽稀，根窠全白无色者，三四日虽起胀，按之虚突，此名贼痘，气血太虚，至灌浆时变成水泡，大如葡萄，内皆清水，皮薄若纸，爪破即死。　　一、痘出三日内每在半表半里，最要斟酌：妄汗则成斑烂，妄下则成陷伏，峻寒之药伤正，峻热之药助邪虚寒不补则陷伏痒塌，热盛不解则变黑归肾，稍若不察，生死立判，医者宁不于此而容心哉！<br />
　　　　　灌浆三朝<br />
<br />
　　一、痘出三日后当渐起胀灌浆，先出者先灌，后出者后灌，至第六七日起满已齐，毒气已尽出于表，根窠红活肥满，光明润泽，顶如(虫葛)色者，不须服药，此为贞吉之象也。　　一、痘当起胀而不起胀，根脚不红，白色而顶陷者，此气血两虚之证也，急宜保元汤合内托散，或异功散、丁香、姜、桂、紫草膏之属；若灰黑陷伏，宜调无价散。　　一、痘不起胀，红紫色为太盛，血热津液枯涸然也，宜用内托散去桂加紫草。红甚热甚加芩连；紫黑陷伏，独圣散；热极黑陷有痰者，闭结者，四圣散调无比散、无价散、至宝丹可选用。　　一、痘灌浆时，毒尽在表，须要里实托载，苟略泄泻则中气虚弱，毒气乘虚内陷，宜速救里：热泻，去桂五苓散，冷泻胃虚腹痛者，加丁香肉桂，或内托散加干姜、丁香、豆蔻；若泄泻腹胀，口渴气促，痘色灰白者，用木香散送下豆蔻丸。　　一、痘灌浆时发痒，若气血不足者，内托散去桂，加白芷、黄芪、参、归、木香；虚痒塌者，木香散加丁香救里，官桂救表，表里皆实，自不痒矣。　　一、痘起胀时，其中有黑色而独大者，名曰痘疔；若不去之，一身之痘皆变黑而死。若疔少者可治，用银簪挑破疔口，吮去黑血，将四圣丹点入疔内，即变红活，仍服解毒药一二剂。若疔多，胷背心前皆有者，不治。　　一、有里热壅盛，胀满便秘，虚弱不可通利者，宜用蜜皂丸导之。　　一、痘灌浆三日已满，痘皆满项红紫色者凶，及面目肿者凶。　　一、痘灌浆已完，于中有痘不满者，终变虚寒痒塌之证，宜用内托散倍参、芪、归、桂，必须灌满，再无陷伏之患矣。　　一、痘因虚发痒，遍身爪破，脓血淋漓，不能坐卧者，宜内托散去桂倍白芷、当归、木香，气和血顺，其痒自止，外以败草散敷之，庶免破肉受粘不便。若遍抓破，并无脓血，清水皮白，壳如豆壳者死。　　一、痘因恶气触犯，发痒爪破者，宜内托散加减服之，外以乳香、苍朮焚烧以却邪气。<br />

                    <br>
                        　　　　　回浆三朝<br />
<br />
　　一、痘灌浆日足，至九日后，当要回浆，收敛次第，作三日干尽，江南谓之痘黝，小黑色也。至期若不黝者，此气血两虚而不运行，故浆不干，无气血主宰之功，所以不收，必发痒爪破而死。　　一、痘回浆过期有未尽回者，为气血虚也，宜用八珍汤，返魂汤之属。若有几颗不回，终作痒痛抓破而得生者，寡矣。　　一、痘收后惟数颗深陷，臭烂不收口者，硝胆膏涂之。若收不回，遍爪破，气急烦闷痰上者死。　　一、收时因犯恶气，不黝作痒，欲爪者，宜异功散、保元汤选用之。<br />
　　　　　结靥三朝<br />
<br />
　　一、痘至十二日后，当结痂而渐靥，靥自上而下为顺，自下而上为逆。其遍身靥矣，而有数颗不靥，难以求生。犹蛇蜕虽一节，彼节不能退，亦是死也。　　一、痘结痂，从唇上头面，次第收靥至足者，不须服药，为顺而吉也；若有他证，照后治之。　　一、痘当靥不靥，泄泻寒战，咬牙爪破，此虚寒也，宜用异功散、保元汤。触秽冒寒，黑陷不靥发痒者，前汤调下无价散，外用祛秽散熏之。　　一、因服辛热药太过，以致热毒猖狂，气血泛滥，痘烂不靥者，内服小柴胡、猪尾膏解之，外用败草散敷之。　　一、痘自前报起灌浆回浆，俱各应候，至收靥时，或犯秽恶，以致斑烂痒塌不靥者，但服异功散，外涂猪髓膏自愈，不须忧也；若皆收靥，惟数颗臭烂，深坎不收口者，用硝胆膏涂之。<br />
　　　　　治例<br />
<br />
　　一、痘疮未出而先惊搐者，名曰先惊痘，不治自愈。　　一、痘疮初出，次第高起，红光磊落，颗颗如珠者，名曰珠子痘，吉。　　一、痘出上身多下身少者吉，反是者险。　　一、痘稀少而夹疹子者，名曰麻夹痘，主轻；若痘稠密而夹疹子，主重。宜解散为先，内托次之。　　一、痘疮红甚而引饮渴不止者，名曰燥痘，宜用犀角地黄汤。　　一、痘疮出后白塌泄泻者，名内虚，急服异功、保元、理中温补之剂。　　一、痘疮溃烂臭不可闻者，曰烂痘，间亦收靥无事，只要胃气不衰，饮食如故，不作烦躁者可治，宜用八珍汤、消毒饮，外敷败草散。　　一、胡荽酒虽能避邪气，惟在未出之前及初报之际用之，既出之后及起胀了，即不宜用。酒气触肌，多致作痒。出后或被触而发者，宜用石乳熏之为佳，或马牙速燃之熏被衣。　　一、治痘疮在喉，则咽嗌不利，饮食阻塞不便，内服牛蒡甘桔汤；外看身上痘之最大者，为毒相关，宜用香油灯草燃而焠之，一焠即愈；或用手摘破，用痘疔药涂之。<br />
　　　　　预解<br />
<br />
　　汪氏《理辨》曰：人传有药预投儿服，则终身不出痘疹，岂理也哉？痘中于有生之初，寂然不动，感而遂通，此得人身之大造化也。人有三百六十五骨节，应期变蒸诸骨十有三次，五脏六腑始能浚通脉络，行运气血于身。其蒸热之时，脏腑无不振动；变易之际，又或有伤寒风热而泄六阳等证，诸汗疮疡，一身之间，无不发泄，其痘毒尚不能解，又何药可以解此毒耶？今特录其法，少慰父母爱子之心，以见是书全备云耳。然而当其时行天气，先以解毒发散之剂防之，庶几不致于太甚，而邪气稍减轻则可矣；若谓终身不出，有是理乎？　　一法：七八月间收胡芦蔓连根留置，十二月三十夜，取蔓丝煎汤浴小儿，则终身不出痘疹。　　一法：取丝瓜近蒂三寸，连皮子烧灰存性为末，砂糖拌，干吃，入朱砂末尤妙，服之多者能少，重者能轻。　　冬月应寒而反温暖，前人推度，至春阳气发生于冬之伏热，相传必发痘疹，故于冬月见儿头发耸竖，饮食稍减，此伏热之兆，便宜预服油剂，或升麻汤、三豆饮子、消毒饮子以防之。又云：或有伏热，痘疹未出，四肢微热，饮食似减，或时额上微热，宜服生油剂最佳。一或遇天时温热，恐发痘疹，用犀角、玳瑁二味磨汁服，或用茜草煎汁饮之，未发者令内消，已发者亦能解利，使毒气不致太盛。<br />
　　　　　护眼<br />
<br />
　　痘疮初出，欲使不入眼耳，可用胡荽酒涂于耳目边傍，或黄蘗末水调敷两目。又法，抱儿令自投菉豆七粒于井中，皆令痘不入目也。忌食酱醋五味、牛鸡鹅鸭卵及诸卵之气，熏袭儿目。但令食淡，不能淡者，宜少入盐。一法用干胭脂蜜调涂眼眶，则痘不入眼内。痘疮蕴非常之热，熏发肌腠为痘疹，顺其热则出而毒散，但过于热则又损目，折之以凉则为陷伏黑靥，故善治者，使阳不致亏盈，阴不致潜伏，调适中和而已。苟为不然，阳胜则热盛而生风，肝应于目，无不害目者；阴胜则土无燥气，肾水反胜，为黑靥陷伏，则夭伤者多矣。　　此痘之毒气自里而达于外，故有目害，治宜活血解毒而已。活血不致于热，解毒不致于凉，得其血活毒散，则睛不壅，血不郁，而免凹凸之患矣，似非点药可取效也。盖点药非毒则冷，必相攻击，反以为害，古人所不取也。　　治痘护目，古方用胭脂涂，不如钱氏黄蘗膏好，从耳前眼皮面上并涂，日三五度。若用之早，则头面无痘；用之迟，纵使出亦稀。通圣散治痘入目生翳，白菊花、菉豆皮、谷精草去根各五钱为末，每服一钱，米泔水一盏，同干柿一枚煎，候米泔尽，只吃干柿饼，一日三服。一方加猪肝同煮，只食肝。一方将浮萍以竹筛盛水盆上，晒干为末，随儿大小，每服一钱，以羊肝半具，木石器内擂烂，投水半盏，滤取肝汁调服，食后。　　痘疮伤眼，必用山栀、决明、赤芍、归尾、黄连、防风、连翘、升麻、桔梗，作小剂末调服，如眼无光，过百日后血气复自明。一法痘疮发热时，便用牛蒡子为末，贴顖门，可免眼疾。<br />
　　　　　首尾不可汗下辨<br />
<br />
　　前人论曰：痘疮首尾不可汗下，盖是戒慎恐惧之意。若痘本轻，必仓慌妄药而致求全之毁。如《易》云：勿药有喜，言其刚健中正，本为无妄。故《象》曰：无妄之药，不可试也。古人所谓首尾不可汗下者，亦言本无汗下必用之证，惟恐执以汗下，则反有伤正气之过矣，正如无妄之药，不可试也云。　　古者，首尾不可汗。甫按古人戒汗之意，痘疮本稀，出至足上有者为出齐，不可谓出不快而故表之。若本稀少，又无邪郁而强表之，正云诛伐无过之地，反有斑烂倒靥，耗散凡气，不能起胀者矣。谓首不可汗者，此也。痘当黝靥有热而脱迟，前路俱正，今虽迟缓终无忧也。若强汗之，必反损其真气而疮烂溃，不能收敛者矣。谓尾不可汗者，此也。　　古云：首尾不可下。甫尝考其为斑未见于表，下则邪气不得伸越，此脉证有表无里，故禁首不可下也。斑毒已见于外，内无根蒂，大便不实，并无里证，若下虚其里，则反陷伏，故禁尾不可下也。　　表实当汗，里实当下，此不易之理也。要当随时应变，审证而施，当汗则汗，当下则下，而何有于首尾之禁？当汗不汗，则表邪不解，而疮有难出陷伏之患；当下不下，则内毒不除，而痘有变黑归肾之厄。故汗下二法，要须详审：如痘疹未出，发热之初，非微汗则表不解，有身热头痛，鼻塞，咽喉不利，咳嗽毛焦，皮肤紧痛，此皆热极，痘疮虽出而毒亦不轻，宜微汗解散，痘出轻矣。若此者，安得亦禁而不汗乎？如斑未出，毒在脏腑，大便不通，固宜下之以泻其毒；至有痘出太盛，喘促腹满，小便赤，手足心并胁下有汗，或妄言，大便秘，亦宜下之。如痘已出足而结脓窠，尚有热证见者，当利二便，恐余毒在里，他日因而生疾，若此者首尾皆宜下也，何可禁哉？<br />
　　　　　避忌<br />
<br />
　　李东垣曰：痘疮宜避一切秽恶气，及外人入房，远行劳汗，腋下狐臭气，房中淫液气，麝香臊膻气，妇人经候诸血腥臭气，硫黄蚊烟气，厕缸便桶气，悞烧头发气，吹灭灯烛气，鸡毛急骨气，葱蒜韭薤气。已上皆不可犯，须要时常焚烧乳香、苍朮、黄芩甘香之气微袭，闻臭则荣卫气畅，而无倒靥陷伏之患矣。<br />
　　　　　不治证<br />
<br />
　　一、痘发热之甚，惊搐不止，日发三五次，若至九次者，一出如蚕种即死。　　一、痘疮初出，紫色成片者，曰紫云痘，四日死。　　一、痘疮出如麻子无缝者，兼紫色者，定死。　　一、痘疮初出，当顶红者，过六七日死。　　一、痘疮凡见声哑气急，若痘色不正者，定死。　　一、痘疮初出作泻，服药不能止者，死。　　一、出痘疮后犹发惊者，死。<br />
　　一、痘疮面目俱肿，而痘反黑陷者，死。　　一、痘疮闭目昏眠，舌卷囊缩，饮食呛喉，躁哭不宁者，皆死。　　一、痘疮四围灰白，顶黑而陷者，七日死。　　一、痘疮多有紫黑疔，挑去黑血，搽药不变，仍复黑色者，死。　　一、痘疮初出，状如蚊蚤所咬，三日后反不见者，曰反关痘，五日必死。　　一、痘疮焦黑不灌脓者，三日死。<br />
　　一、痘疮起胀清水，白色顶陷者，三日后爪破而死。　　一、痘疮随胀随没，内躁发喘，死。　　一、痘疮痒塌，寒战不止者，死。<br />
　　一、痘疮不食，腹胀喘渴不宁者，死。　　一、痘疮黑色，大小便不通，目闭声哑者，死。　　一、痘疮发黄，状如橘色，下利气促者，即死。　　一、痘疮头温，足冷闷乱饮水者，死。　　一、痘疮身体通肿如冬瓜，腹胀如鼓，气喘即死。　　一、出痘疮忽然泻血如豆汁鸡肝烂肺者，主死。古今图书集成医部全录卷四百七十五<br />
<br />
痘疹门<br />
<br />
　　　　证治准绳【明?王肯堂】<br />
<br />
　　　　　痘疹溯源<br />
<br />
　　夫胎在腹中，月至六七则已成形，食母腹中秽液，入儿五脏，食至十月，即秽液满胃，至生时儿口中犹有不洁，产母以手拭净则无疾病，俗以黄连、汞粉下其脐粪之秽。此亦母之不洁余气入儿脏中，本先因微寒，又遇风寒邪气相搏而成痘疹也。未出欲作之时，热动五脏，则五脏之证先见，初欲病时，先呵欠，烦闷惊悸，乍凉乍热，手足冷，面腮颊赤燥，咳嗽喷嚏，此五脏证俱见也。呵欠烦闷者，肝也；时发惊悸者，心也；乍凉乍热手足冷者，脾也；面赤腮颊赤，咳嗽喷嚏者，肺也；惟肾无候，以在腑下，不能食秽故也。凡疮疹乃五脏毒，若出归一证，肝水疱，肺脓疱，心为斑，脾为疹；肾虽无证，其候恶者，疮变倒靥而黑陷，则归肾也。此由不慎风冷而不能食，内虚所致也。　　痘疹之发，显是天行时气，廛市村落，互相传染，轻则俱轻，重则俱重，虽有异于众者，十之一二而已，岂可概谓胎毒哉？然疫疠终身不染者，比比皆是，而痘疹无一人得免。疫疠一染之后，不能保其不再染；而痘疮一发不再发，则胎毒之说，又何可尽废乎？至谓淫火秽血，古亦有之，而何独无痘疹之患？欲以破胎毒之说，则又不然。天下之无而忽有者多矣，草有名虞美人者，虞美人项王宠姬也，为项王死，世哀之，为之歌，对草倚声凄恸，而草辄摇。草无情识也，方其未有楚，则宠姬亦无，况有草耶？一切众生，自妄颠倒而成，三界如之，又何疑乎痘疹？<br />
　　　　　袁氏痘前治法<br />
<br />
　　凡欲治痘，须在未发之先，预识其证而分别用药，重者可轻，轻者必愈。但未痘而愈，则医者无功，故多不肯尽心；及其既发，又无及矣。仁者须以救生保婴为心，宁我无功，不可使婴儿失命，备陈十八证治法于后。　　孩儿未痘之先，感冒风邪，身中火烙，头痛自汗，咳嗽不已，伤寒未愈而痘随出焉，痘家谓之猿猴跳锁。伤寒之后，元气嚣漓，须滋阴补血，解热疏风，有滋阴三宝散可服。　　有饮食不能撙节，暑湿不能护养，肚腹伤坏，泄泻频仍，饮食懒进，肢体羸瘦，愈未几而痘随出焉，痘家谓之观音拂座。此与先泄而出痘者不同。平居无恙，忽泄而痘出，此则毒随泄减，其痘反美。今久泄初愈而痘出，则脾虚元气弱，如单服补药，恐来虚胀；若冷药则毫厘不可用，只宜调脾，如四制白朮之类可也。　　患疟之后，寒热消烁，肌肉渐瘦，或乍愈而痘出，或带疟而患痘，名为马驰剑道。多有湿热，酿成此祸。草果、常山断不可用，即柴胡亦是劫药，须参、苓、白朮，微加消食祛热之药，如八珍膏、卫元汤可用也。　　小儿才五六岁，元体薄劣，身发火热，干渴患嗽，疹出未几而痘随出焉，此太阴脾经证也，痘家谓之一苇航海。此与寻常先疹后痘者不同。凡先痘后疹者，谓之逆；先疹后痘者，谓之顺。此则身弱发热，原患嗽渴，又病疹初愈而痘随后出，其势颇危，须补阴清肺培脾，黄芪毫厘难犯，内托至奇汤可用也。　　小儿平时患疳积，肚大有青筋，四肢羸瘦，变为丁奚，倏然痘发，此谓之三仙入洞。治之且莫消疳积，厚朴、槟榔、柴、连冷药及抱龙丸之类，皆不可用，宜服益黄散、滴滴金可也。　　小儿风寒，腠理时发火热，自头连身，遍启丹瘤，愈未几而痘随形焉，痘家谓之倒挂银瓶。多发肝心二经痘，忌用三黄，宜犀角地黄汤、紫草散可也。　　小儿未痘之前，火烙脸赤，眼睛直竖，手足撒搐，口燥讝语，惊厥屡次，不数日而痘随形焉，痘家谓之霜桥印迹。此与寻常惊后出痘者不同。凡先惊后痘，痘出惊止，决系心经之痘，多是吉征；此则惊甚体虚，或见痘而惊不止，朱砂金石，毫不可用，宜茯神汤可也。　　小儿未痘之前，身热自汗，口中咯血，或鼻衄，或溺血，不数日而痘随形焉，谓之藕池踏水。心官失守，致血妄行，宜清心抑火，不可妄用寒凉之剂，野仙独圣散可用也。　　小儿未痘之先，身发火热，饮食懒飧，肚腹膨胀，眼胞浮肿，睡卧不安，不数日而痘随形焉，谓之石鼓无鸣。宜理脾补气，参苓白朮散加减用之可也。　　小儿身发火热，自汗不止，眼睛昏花，呵欠啼叫，未愈而痘随见焉，谓之赤泽栽莲。宜敛汗补肝，宜黄芪熬人乳频频服之，并固真汤可用也。　　小儿平时父母不能护从，恣其出入，跌磕伤损头面肢体，未愈而痘随出焉，谓之破瓮澄浆。宜补血扶脾，笼金汤可用也。　　儿辈胸膈饱胀，饮食厌恶，身发火热，呕吐频频，未愈而痘随发焉，医家谓之逐鹿亡羊。此与寻常先吐后出痘者不同。大凡因发痘而吐，毒随吐减，出痘必轻；今则先因胃气有伤，腹胀恶食，吐又频频不止，则危迫之象矣，须要调理脾胃，如紫霞黄露饮可用也。　　小儿面色萎黄，时作潮热，眼胞浮肿，肚腹绞痛，未愈而痘随出焉，医家谓之推车陷雪。此因脾胃有伤，渐成疳积，祛虫逐积之药，俱不可用，惟调理脾胃为上策，龙旋散最妙。　　小儿遍身生疮，头颈脓窠，旋绕手足关轴，如蛇皮缠裹，寒热不时，喷嚏不止，未愈而痘随出焉，医家谓之霜逐梧桐。法宜凉血卫脾，贞元散可用也。　　孩儿心中刺痛，未愈而痘随出焉，医家谓之犯夺天梯。此非气逆，即为寒积，龙蟠饮可用也。　　小儿两眼风热，红肿羞明，刺痛难忍，未愈而痘随出焉，医家谓之弹打天乌。法宜清肝祛火，滋元窖，提阴气，谷精龙胆散可用也。　　小儿饮食过度，伤损脾胃，或饱闷，或吞酸，或吐泻，未愈而痘随出焉，医家谓之风燕失巢。痘全资脾胃，急宜消食理脾，消导饮、磨积散相兼而用可也。　　儿辈小腹硬胀刺痛，小便赤濇难通，欲尿则啼，不尿则痛，未愈而痘随发焉，医家谓之断桥失渡。此系心经郁火，积于小肠，浚牛膏是对证之药。<br />

                    <br>
                        　　　　　运气<br />
<br />
　　痘内发于脏腑，外应乎运气，天动人随，毫发不爽，是故治痘者，以明运气为急也。历稽往者，大率三年一发，虽各年零出，间一有之，而其大发之期则三年为准也。所谓三年者，多系子午卯酉之年，子午少阴君火司天而阳明燥金在泉，卯酉阳明燥金司天而少阴君火在泉。诸疮非火不发，非金不收，痘以少阴阳明二经为正者，为是故也。然元化密移，主客互用，五运有平气太过不及之殊，六气有常化淫胜反胜相胜之异，几微不同，则全体尽别。痘有当盛行而不盛行，有不当盛行而传染周遍者，是不可执一论也。　　按运气之说，《内经》几居其半，而世罕行用，盖泥其常，不通其变，则以为无验。余友缪仲淳高明善医，至排斥五运六气之谬不容口，余以王炎、沈括之说折之，亦不服，盖未尝虚心而细求之也。假令厥阴用事，其气多风，民病湿泄，岂普天之下皆多风，普天之民皆病湿泄耶？至于一邑之间，而雨旸有不同者，此气运安在？欲其无谬，不可得也。大凡物理有常有变，运气所主者常也，异方所主者变也。常则如本气；变则无所不至，而各有所占，故其候有从逆、淫郁、胜复、太过不足之变，其发皆不同。若厥阴用事，多风而草木荣茂，是之谓从；天气明洁，燥而无风，此之谓逆。太虚埃昏，流水不冰，此之谓淫；大风折木，云物浊扰，此之谓郁。山泽焦枯，草木雕落，此之谓胜；大暑燔燎，螟蝗为灾，此之谓复。山崩地震，埃昏时作，此之谓太过；阴森无时，重云昼昏，此之谓不足。随其所变，疾疠应之，皆视当时当处之候，虽数里之间，但气候不同，而所应全异，岂可胶于一定？熙宁中，京师久旱，祈祷备至，连日重阴，人谓必雨，一日骤睛，炎日赫然。沈时因事入对，上问雨期，沈对曰：雨候已见，期在明日。众以谓频日晦溽，尚且不雨，如此旸燥，岂复有望？次日果大雨。是时湿土用事，连日阴者，从气已效，但为厥阴所胜，未能成雨；后日骤晴者，燥金入候，厥阴当折，则太阴得伸；明日运气皆顺，以是知其必雨。今安得如存中者而与之言运气哉？<br />
　　　　　辨疑似<br />
<br />
　　伤寒男体重面黄，女面赤，喘息急，各憎寒，口中气热，呵欠烦闷项急。　　痘疹则腮赤燥，多喷嚏，悸动昏倦，四肢冷。　　伤寒当发散之，疮疹当温平之，有大热者宜解毒。　　昏睡喜嚏悸者，将发疮疹。<br />
　　痘之始发，有因伤风伤寒而得者，有因时气传染而得者，有因伤食呕吐而得者，有跌扑惊恐蓄血而得者；或为窜眼惊搐如风之证，或口舌咽喉腹肚疼痛，或烦躁狂闷昏睡，或自汗，或下利，或发热，或不发热，证候多端，卒未易辨，须以耳冷、尻冷、足冷、鼻尖冷验之，并视其耳后有红筋赤缕者为真；又脉洪大而弦数，诊脉之际，身略战动，是其证也。　　歌曰：五指梢头冷，惊癎不可安；若还中指热，必定是伤寒。中指独自冷，麻痘正相干。男左女右别，分明仔细看。　　秘法：凡入门看痘，未知是否，但见心窝皮肤内有红色，两耳尖冷，耳筋红见，此痘征也。　　看耳筋法：未出之先紫筋者不治，预以凉血解毒之剂治之，亦有愈者。若二便秘结，宜先通利。大红者可治而愈；水红者不药而愈；桃红者分轻重治之，分男左女右看。<br />
　　　　　验热时候<br />
<br />
　　始发潮热三日已上，热晕入皮肤，即发疮疹而不甚多者，热留皮腠之间，潮热随脏出；如早食潮热不已，为水泡之类也。　　痘疮皆因发热而出，即其热之有时，可知其自何脏发出：寅卯辰时潮热者，属肝，当出水泡；巳午未时潮热者，属心，当出斑疮；申酉戌时潮热者，属肺，当为脓泡；亥子丑时潮热者，属脾，当出疹子。<br />
　　　　　用药验是否<br />
<br />
　　王氏验斑法：若三日未觉形迹，当以生酒涂身上，时时看之，状如蚤痕者是也。或曰伤寒伤食潮热，与斑疹不能辨者，宜以辛凉之剂调之。五日已里发出即汗，五日已外无者非斑也，各随应见而治之。<br />
　　　　　验证施治<br />
<br />
　　阎氏治小儿壮热昏睡，伤风风熟，疮疹伤食皆相似，未能辨认间，服升麻葛根汤、惺惺散、小柴胡汤甚验，盖此数药通治之，不至悞也。惟伤食则大便酸臭，不消化，畏食或吐，宜以药下之。<br />
　　　　　五脏见证<br />
<br />
　　肝脏水疱，色或青；肺脏脓疱，色或白；脾脏疹，或如麸糠色；心脏斑，其色赤；变归肾，则色黑矣。此五色，凡痘疹一色者善，或二色三色相合而作者凶。　　第一大小不等，小儿在胎十月，食五脏秽血，生下则其毒当出。故疮疹之状，皆五脏之液，肝主泪，肺主涕，心主血，脾为裹血。其疮出有五名：肝为水疱，以泪出如水，其色青而小；肺为脓疱，以涕稠浊如脓，其色白而大；心为斑，主血，其色赤而小，次于水疱；脾为疹，其色赤黄而小。涕泪出多，故脓疱水疱皆大；血荣于内，所出不多，故斑疹皆小。又病水疱脓疱者，涕泪俱少，以液从疮出故也。譬如泡中容水，水去则泡瘦矣。　　水疱者，俗谓之水痘也；脓疱者，俗谓之痘子也；斑者，俗谓之痱子也；疹者，俗谓之麻子也。痘之形状最大，水痘次之，斑痱又次之。麻子最小，隐隐如麻子也。　　四脏之疮，名状不同：肝为水疱，肝之液为泪，泪出如水，其色微青而小；肺为脓疱，肺之液为涕，涕如脓色，微白而大；心主血，其疮为斑，色赤而小；脾主裹血，其疮为疹，色赤黄而浅。此言其初发之状不同如此。及五七日后，不问其初出自何脏，悉成血疱，血疱成脓疱，脓疱之后，结痂疕而愈矣。或谓肺为脓疱，而血疱之后，又成脓疱何耶？盖肺为脓疱者，言其初出淡淡如脓，其色白而非黄。若血疱后所结脓疱，乃其疮已熟，包裹黄脓，其色黄而非白。所言脓疱虽同，而所以为脓疱，则不同也。又如脾为疹，亦自其初出色黄微赤，有小斑疮而言之耳。其成脓结痂收靥而愈，与所谓肤疹者，名同而实则大不同也。心为斑，与所谓温毒冬温发斑者，亦大不同。　　凡疮疹五脏见证，要察何脏之证为甚，即主其脏之毒多。如肝证毒多者，必发水疱，生瘙痒，或目疾，宜预解肝之毒，羌活汤加青皮、柴胡。　　肺证毒多者，必增喘嗽，烦渴不止，手掐眉目鼻面，宜预解肺之毒，泻白散合甘桔汤，加牛蒡子、天花粉。　　心证毒多者，必伏不起，谵妄饮水，烦哭咬牙，宜预解心之毒，导赤散加黄连、辰砂。　　脾证毒多者，必成灰白色，痒塌吐利，宜预保养脾胃以解其毒，四君子汤、调元汤，加白芍药、防风、连翘。　　肾不见平证，耳骩俱热者，死候也。<br />
　　　　　痘家有八门五枢三关两煞五轴之分<br />
　　心为赤帝门，附心胞络；肝为青阳门，附胆并左太阳；脾为黄央门，附胃；肺为肃杀门，附额并右太阳；肾为元武门。　　两颧为心枢，两眼眶为肝枢，两腮颐为脾枢，喉突为肺枢，两耳垂为肾枢。　　胸堂乳阜，心之关；脐封，脾之关；阳球，肾之关。　　白帝煞门，座于气窝右太阳；青帝煞门，座于眼眶左太阳。　　颧阜、胸乳，心之轴；左太阳、左胁、眼胞、两肾，肝之轴；右太阳、右胁、项颈、气突，肺之轴；腮颊、中庭、口角、肚腹、手足，脾之轴；地阁、后颈、耳窖，背俞、腰脊、阳球，肾之轴。<br />
　　　　　袁氏阅痘重门栏辅轴四字<br />
<br />
　　门犯则验栏，栏犯则验辅，辅犯则验轴，至轴而变态尽矣。　　门凡八，栏辅各十有八，轴凡一百五十四，各分经络而验之。　　天庭穹窿之地名赤帝门，胸堂名炎车门，两手掌心名正离门。　　不属心而属阳明，阳明透彻，则鼻先形而掌心次之；阳明迅暴，则掌心先形而鼻次之。标于鼻者顺，标于掌者逆。　　眉心一带，统上下寸地，号五将门；眼下丝竹泪堂，名青阳门；气窝天突穴，名肃杀门；两耳窍圈，为元武门；脐封之处，脾经所注，名黄央门。　　八门与前稍异，至栏辅轴抑又异矣。图诀繁俚，无关治疗，故今不取。<br />
　　　　　脉候<br />
<br />
　　凡痘子势重者，以脉候之：脉洪实者吉，浮数虚小者凶。　　丹溪治一男子，年十六岁，发热而昏，目无见，耳无闻，两手脉皆豁大而略数，知其为劳伤矣。时里中多发痘者。虽不知人，与药则饮，与粥则啜，遂教以参、芪、当归、苍朮、陈皮，大料浓与之饮，至二十余贴，痘始出；又二十贴，则成脓疱，身无全肤。或曰病劳可畏，何不用陈氏全方治之？予曰：此但虚耳，无寒也，只守前方。又数十贴而安。后询其病因，为先四五日恐有出痘之患，遂极力采樵，连日出汗甚多，此以脉之豁大而知其虚，乃痘疹因脉施治之一例也。<br />
　　　　　虚实<br />
<br />
　　夫气有生血之功，血无益气之理，故气不可亏，亏则阳会不及，而痘之圆晕之形不成；血不可盈，盈则阴乘阳位，而痘之倒陷之祸立至，是痘有气血虚实之殊也。大抵寒为虚，热为实。气虚则宜温补，气实热则宜清凉；血虚则宜补血，血热则宜解毒。必取其气血中和，无过不及可也。何谓气血虚实？且如气过则泡，血过则斑。气不及，顶陷不起；血不及，浆毒不附。凡痘色淡白，顶不坚实，不碍指，不起胀，皆属气虚，大宜保元，倍加酒炒黄芪、肉桂、川芎、丁香、人乳、好酒同服；根窠不红，或红而散乱，以手摸过即转白，痘上如寒毛竖起，枯濇不活者，皆血虚也，宜保元加川芎、当归酒洗、红花，及下山楂以消参、芪之滞，再下木香数分以行滞气而血自活也。凡用黄芪，当在痘尽出之后；凡用热药，当看毒尽解之时。又察气血虚实而治之，则药无不效矣。凡补血，首尾用地黄，防滞血必用姜制；用芍药，恐酸寒伐胃气，必用酒炒。<br />
　　　　　虚证调护论<br />
<br />
　　痘证以元气为主，元气充实，则毒易出易化，故善治痘者，惟保元气于虚弱之前，使不致于耗散为贵耳。然其治法惟何？一曰实腠理而固肌表，二曰节饮食而保脾土。肌表固则外陷之患不足虑，脾土实则下陷之患不足忧。更加以参芪补益之功，则元气自然充实，而痘之出也自然易以成浆，变证不生而结靥顺候矣。是以禁用寒凉荡涤之剂，如大黄、滑石、车前、生地、鼠粘、紫草、枳壳之类，恐其荡涤润下，遂伤脾胃，脾胃伤则元气由此而下陷气脱，内攻而死，势所必至，是则药杀之也。禁用滑润发散之剂，如鼠粘、人牙、蝉蜕、麻黄、干葛、升麻、紫草、桔梗、羌活、防风、荆芥之类，恐其发散太过，遂致表虚，表一虚则元气由此而外耗，塌痒外剥，命由此丧，谁之过欤？<br />
　　　　　虚证补气不补血<br />
<br />
　　虚弱痘证，精神倦怠，面青晃白。盖气不充则精神倦怠，血不荣则面青晃白。今治虚证，补气不补血者，何也？气有神而无形，补之则易充；血有形而无神，补血之药难收速效。况气阳而血阴，阴从阳，血从气者，理也。故补气不补血，使气盛而充，则血自随而亦盛矣。况补血之剂，如当归、生地，皆能润燥滑下，多用恐致溏泄故耳。然虚证痘疹，亦有曰陷不荣，不得已而用当归、芍药补血之剂；亦有虚火外浮，痘点繁红而类于血热之证，不得已而用紫草、红花、生地活血凉血之药，并用酒炒，以折其润下之性，借酒力而行之达表，则补血活血之中而有升发达表之妙，庶无润肠溏泄之患矣。<br />
　　　　　虚证坏势必至辨<br />
<br />
　　气虚痘证，初发身热悠悠，乍热乍凉，肌慢神倦，面青晃白，饮食减少，手足时冷时热，呕吐便溏；痘点方见，隐隐不振，淡红皮薄；三四日陆续不齐，不易长大；五六日不易成浆，少食气馁，伤食易泄；七八日塌陷灰白不起，自汗微渴，或腹胀喘渴泄泻，塌痒闷乱，咬牙寒战，头温足冷，势所必至。故治虚痘初发之际，不宜投参苏饮、人参败毒散、黄连解毒汤、升麻葛根汤、紫草三豆饮，当用参芪饮。气粗皮燥无润色，亦忌之，只以四君子减人参，少加桔梗、川芎、腹皮补益之，中略佐以升提之法为妙。点子出齐，重用参、芪，及至八九日之间，无他凶证，用法如常。若或顶陷灰白不起，浆清自汗，微渴，大补汤加桂；塌陷灰白，腹胀泄泻，木香散；塌痒闷乱，腹胀渴泻，喘嗽头温足冷，寒战咬牙者，急进异功散救之。<br />
　　　　　虚证变实<br />
<br />
　　气虚痘证，父母能守禁忌，及用药不悞，调燮顺候，则元气充实，腠理坚固，脾胃强健，饮食如常，二便清调矣。若补益太过，浆足之后，重用参、芪，容亦有腹胀喘急之患，用枳壳汤；悞用五苓、木通，多则有大便秘塞之患，用宽中散；便实而渴，麦门冬汤；过用丁桂辛热之剂，则亦有咽喉肿痛烦躁闭渴之变，滋阴润燥汤。盖喘急腹胀，大便秘坚，烦渴咽痛，皆类实证也。然而气虚变实者，非真实也，是病浅而用药过深之失也，只宜斟酌，不宜疏通，重治疏利之过，则方生之气复虚，而脱证将至矣。<br />
　　　　　虚证似实<br />
<br />
　　气虚痘证，或为饮食生冷，调理失宜，致伤脾胃，遂成泄泻；津液下陷，虚火上盛，必发而为渴；元气下陷，则虚阳上拥，下气不续，必发而为喘。夫渴与喘实证也，起于泄泻之后，则为津液暴亡而渴，气虚而喘。岂有实热而渴，气拥而喘，生于泄泻之后哉？故治渴则用参、苓、白朮、木香散；渴泻不止，异功散；喘则用人参定喘汤、独参、杏仁汤；喘渴而泄，木香异功散。闷乱腹胀，毒成内攻，眼合自语，已名失志，谬认为实，医何愚哉！<br />
　　　　　实证似虚<br />
<br />
　　身发壮热，毛直皮燥，睡卧不宁，腮红睛赤，气粗烦渴，腹胀便秘，喘急，皆实证也。此热盛毒重壅遏之故。而又见呕吐之证，呕吐似虚也，然未知热毒在内，不得伸越，则上逆攻冲而吐。经云：诸逆攻冲，皆属于火者是也。或为寒冷所搏，或因乳食不节，致伤风冷，则使内热不得发越，冷暖相拒而吐。毒不得伸越者，从升阳发散为最；相拒而吐者引之使下，如猪苓泽泻桔皮之类。又有泄泻之证兼见者，泄泻似虚也，然因热毒郁盛，熏炙脾胃，不得外达，则毒从下陷，寻窍而泄，所谓热毒下注者是也。古云未出而泻者生，既出而泻者死，概可见矣。治法以升提发散，引毒达表，毒得外解，则内泄自止。兼伤食而泻者，轻则加消化之剂，重则从之。又有不思饮食，书云：不思饮食，皆属内虚者是矣。然不知郁热之证，盖因毒气在内，不得伸越，达于肌表，二便秘结，腠理阻塞，热毒壅盛，腹胀满急，不思饮食者，必然之势也。治法以升提发散，引毒达表，则热气有所伸越而脏腑和平，饮食自进矣。若悞用丁桂、半夏等热药，于呕吐泄泻不食之证，是以热攻热，而转增烦剧；用人参、黄芪、茯苓、白朮等补剂于腹胀不思饮食之证，则邪得补而愈盛。药一入口，立见杀人，医之过也，可不慎欤！他如龙骨、豆蔻虽能止泄，神曲、麦芽、缩砂虽能助脾化食，皆不当用于壅热不食之证，继予业者鉴之！<br />

                    <br>
                        　　　　　热证变虚<br />
<br />
　　血热痘证，只宜清凉发散，不宜峻用苦寒。若过投寒剂，如升麻、芩、连及滑泄之药，必致内伤脾胃，外冰肌肉。脾胃伤，轻则饮食减而溏泄，重则洞泄无度，而遂致虚寒。肌肉冰，则热蒸之气不行，腠理闭濇，痘不肥大，不起发，不行浆而遂成伏陷，此热证变虚之验。虚证既明，便从虚治，参、芪、丁、桂，亦所不忌。五六日后见之，则木香异功在所宜施，惟在审证而斟酌之也。<br />
　　　　　壅热变虚<br />
<br />
　　毒盛壅遏，固宜升提发散为主，而佐以清凉解毒为善，又宜得平乃止。若发散太过，必致肌表空虚，元气耗散，内贯清浆，或虚抬空壳，或痒塌外剥，或溃烂不收，自变皆至。见此数端，皆成表虚，表既虚，则元气从此耗泄而内气亦不能以自守。略伤饮食或生冷，则成泄泻，泄泻不止，遂成虚寒而气脱，烦渴闷乱，寒战咬牙，无所不至矣。既知虚证，治从虚例，参、芪、白朮，丁、桂、姜、附，亦所不忌。六七日后见之，虽木香异功，亦宜急进，在察证而酌量之也。<br />
　　　　　壅热用异功辨<br />
<br />
　　实热壅遏之证，多用寒凉，致冰伏泄泻；发散太过，或成表虚。既成冰硬，药宜温和，姜桂之热，亦所不忌。泄泻之后，热气自散，真气自虚。既成气虚，药宜补益。气虚必寒，虚寒既明，药宜温补。是以始出之时虽为血热壅遏，至于三四日后，身反不热，肌肤冰冷，痘疮不长，焉得不进以温和之剂，如干姜、官桂、川芎之类，使内气一暖，则外气自和。泄泻之后，其内必虚，虽有腹胀烦渴喘急，焉得复为实热？不过内虚伏陷，毒成内攻而然。故实热之证七八九日，曾经泄泻，皆从虚治。有木香异功之证，便进木香异功为贵。如无冰硬之证，切勿悞投温剂。无泄泻之证，勿得悞投木香、异功等。盖塌陷倒靥干枯，而无冰硬泄泻之患者，多因热毒内攻而然，故宜百祥、猪尾等方以治之可也。<br />
　　　　　阴阳<br />
<br />
　　痘疮证有阳盛阴虚，有阴盛阳虚。阳盛者饮冰雪不知寒，阴盛者饮沸汤不知热。凡发热作渴，手足逆冷，大便自利，喜饮热汤，皆阴盛阳虚也，薛氏用大异功散、八味丸治之。若发热作渴，而大便秘结，手足并热，喜饮冷水，皆阳盛阴虚也，薛氏用四顺饮、地黄丸治之。若烦热作渴，面赤睛白，此为肾经虚热，亦宜地黄丸之类。陈文中治阴盛阳虚，用大异功散加木香、当归，以补阳是矣。治阳盛阴虚，用木香散加丁香、官桂以补阴，不亦以火济火乎？此陈氏方所以为一偏之术而见讥于前哲也。学者不察而悞用之，夭枉可胜道哉！<br />
　　　　　轻重<br />
<br />
　　或热极反兼水化者，亦能变黑，当以凉药主之，不可不察，以脉别之可也。或有出色正者，内素有热，头反陷，色或灰青似黑，中有针眼下陷，当急以清凉药疏之。便结者大黄、牵牛之类，便软者金花丸之类主之。　　二日三日，痘疮始见，微微才出，如粟米大，或如黍米大，或如菉豆大，如水珠光泽明净者佳，不须服药。　　四日五日，痘疮大小不等，根窠红活，光泽明净者轻；如稠密顶陷灰白色泻渴者重。　　六日七日，痘疮肥红光泽者轻；如身温气促、口干腹胀，足指冷者重。　　八日九日，痘疮长足肥满，苍蜡色者轻；如寒战闷乱，腹胀烦渴，气急咬牙者重。<br />
　　　　　轻痘歌<br />
<br />
　　热缓神清痘小稀，根窠红活出参差；四肢温暖无寒热，乳食如常渴泻除。太阳面颊俱光泽，手足累累圆似珠；更兼腰项当心少，但宜调护不须医。<br />
　　　　　重痘歌<br />
<br />
　　初热一日即便出，稠密鲜红减饮食；泄泻烦渴头面多，红斑夹疹二便濇。平阔灰白欠光明，疔毒脓疮水流湿；若此重证须预防，莫待临期有疏失！　　古人云：轻变重，重变轻。轻者指出稀者，里外肥红者，人见其轻，遽生怠忽之心，不避风寒，不节饮食，不慎禁戒，不择医巫，以致感风寒则生外热，伤饮食则生内热，热气熏蒸，或翻出疮痘稠密者，或痘后目盲发痈者，或腹胀，或烦躁，或吐利，犯禁戒则为瘙痒，为溃烂。医之悞，则补所不当补，泻所不当泻；巫之诬，则咒水晒之以伤其表，令之饮以伤其里，往往变为重疾，归之气数，抑何愚哉？重者指出密者，外黑里赤者，外白里黑者，能存忧惧之心，适寒温，慎饮食，禁戒必守，医巫必择，自然易发易靥，能变为轻，非人能胜天乎？<br />
　　　　　顺逆<br />
<br />
　　古人著书，有泛语其概者，有直道其实者，以意逆志，不以词害意可也。钱氏小方脉之祖，医中之圣，无出其右者，宜若所著之论更无可议矣，然亦有未可尽信者，或泛语其概，或后人补之者也。如云先发脓疱，后发疹子者顺，脾肺相生也；先疹子，后斑子者顺，心脾相生也。先发水疱，后发疹子者逆，肝克脾也；先发脓疱，后发斑子者逆，心克肺也。先发脓疱，后发水疱，多者顺，少者逆，肝多肺少，木乘金衰也；先水疱，后斑子，多者逆，少者顺，子衰母旺则顺，火乘木衰则逆也，此皆泛语其概耳。其曰：凡疮疹只出一般者善，此则直道其实者也。夫四毒之发，各有其时，脓疱最酷，疹次之，水疱又次之，斑为轻。分作四番，其毒则微；一并夹出，其毒则甚矣。如云春夏为顺，秋冬为逆。春脓疱，金克木也；夏黑陷，水克火也；秋斑子，火克金也；冬疹子，土克水也，此亦泛语其概耳。其曰黑者无问何时，十难救其一二，此则直道其实者也。盖四者之毒，常乘天地不正之令而发，乃疫疠之气传染相似，时亦不得主之也。又云：冬月肾旺，又盛寒，病多归肾变黑，此则后人因秋冬为逆而杜撰以补之者也。钱氏谓春夏为顺，秋冬为逆者，盖以痘疹属阳，春夏为阳，秋冬为阴，从其气则顺，违其气则逆，不过欲人常和暖而从春夏之化，未尝拘定其证必某时为顺也。即如冬月变黑之说，则凡冬月出疮疹者，不分轻重皆变黑而死，天地之气，必不如是之隘，钱氏之意，亦不如是之拘也。但曰：冬盛寒，腠理闭塞，气血凝滞，非和暖，疮难成就可也，何必以变黑归肾独主于冬乎？彼夏盛热，腠理开张，气血淖泽，亦有变黑归肾而死，何不云夏有黑陷乎？设云：夏火旺，肾不主事，则夏黑陷为逆之言，又何自而取乎？况黑陷为逆，四时皆然，亦不独在于夏也。<br />
　　　　　形色<br />
<br />
　　先贤看痘有四：曰根、曰窠、曰脚、曰地，用是以验吉凶，断死生，不易之法也。何谓窠？中透而起顶者是也。何谓根？外圈而红者是也。即圈之红否，而其中之虚实与痘毒之深浅可见矣。即窠之起否，则根之浅深气血之盈亏可定矣。所谓脚、地，则本乎根窠之圆混，痘子之稀密也。红晕之处谓之脚，彼此颗粒，界限分明，不散不杂者，此痘脚明净也。空隙之处，便谓之地，彼此颗粒不相连缀者，此地面明净也。根欲其活，窠欲其起，脚欲其固，地欲其宽，四者俱顺，痘虽密无虑矣。圆者，气之形也，气盛则痘窠必圆满周净；晕者血之形也，血盛则痘窠必光明红活。气虚则顶陷，气散则塌陷。或有气虚极而不塌陷者，乃火载之，虽见圆满，实空壳如泡然也。血虚则晕淡，血惫则晕枯，根必散。或有血虚极，面犹红色者，乃火上浮，虽见圈晕，实枯槁而不润泽也。　　痘色之明暗，系于血气之虚实：如色之红者，痘初出也；白者，毒未解也；黄者，毒将解也；干黄者，毒尽解也；灰白者，气衰而血不附也；紫者，毒盛而血滞也；黑者，热极而兼水化也；焦褐者，气血枯也。红变白，白变黄者，顺而生；红变紫，紫变黑者，逆而死。　　初验之时以红纸蘸清油燃火照之，验其生意有无。又以手揩摩面颊，如红色随手转白，随白转红，谓之血活，生意在矣；如揩之不白，举之不红，是为血枯，纵疏不治。又看目睛神光了然，口唇尖上红活如常，无燥白之色，乃谓吉证，万无忧也。<br />
　　　　　始终<br />
<br />
　　《指南》云：气色白也，血色红也。痘毒初出之际，吉凶未兆，而红白之形色未分，见于腮耳口鼻年寿之间，一点淡红而已；既而其中稍有微白，而外则淡红如故也，至此而吉凶已判矣。既而根窠圆混，而其中之白渐大，而外之淡红渐细，至此吉凶悔吝之机着矣。既而其痘形色尖圆，光泽中之白色遂充，而外之红晕渐细，痘至于此始有成浆之意，其中白色略带微黄而又红活也。进而五六日之中，内之白色虽将变黄犹未离于红白之间也，外之红圈虽将渐细而尚未至于微也。进而六日七日，则中之白色变而纯黄犹未至于老也，外附红晕微有一线红润光洁之色而已。既而八日九日之间，则痘成浆，圆洁饱满，有黄色而无红晕，至此气血顺序，治定功成矣。至十一十二日，渐见干黄，或如青痘色，气血平复之时也，虽然，犹有倒靥之患，未可忽也。至十二十三日，干黄皮皱，结成老靥，自头面而及手足者顺也，自手足而及头面者逆也。至十三十四日，则靥老而落矣，然犹有老而不落之患，名曰漆面刺肉。身体发热，眼红面赤，心烦口渴者有矣；面虚目肿恶心者有矣；靥老而后从靥肉溃烂者有矣；身热不退，口生疳蚀，舌生白胎者有矣；或四肢发毒或发疔肿者有矣；眼生白障，或眼露白睛者有矣。痘虽平复，祸发百出，乌得以靥老而不知防乎？靥老脱卸光洁，治痘若愈矣，然犹未也。靥落而疤白者有矣，有经月之余而犹发寒热者矣，或生流注溃烂，或身生疥癞，或发渴狂烦，或喘渴不宁，痂虽脱落，余证相仍，死生未可保也，治痘者又可以痂落为平安哉？<br />
　　　　　日数<br />
<br />
　　前人谓小儿虚实不等，不可拘以日数。有热三日而成斑，有热六七日而生斑者，有至十余日而生斑者，但足上有斑为出齐。出齐之后长成血泡，血泡七日当结脓窠。苟或血泡之中，尚有红斑点相夹而生，则又不可拘以日数，待其皆作血泡为齐。血泡七日结脓窠，此乃荣卫调和，内外无诸感冒，方能如期。且如血泡正作之际，遇天冷寒暑燥湿风不节，气候异宜，因而迟速失序，亦不可拘以日数，但以红点皆为血泡日为齐。若出血泡七日，病人气虚，尚有红点未能皆成血泡者，为毒气弥盛而不敛，急用猪尾膏，则随时结痂疕矣。　　世俗谓几日发热，几日出形，几日起发，几日作浆，几日收靥，此大略之言耳。痘有疏密，毒有微甚，人有虚实，岂可一切拘以日数？如疮本疏者，其毒微，其人中气实，又能食，自然易出易靥，固不待于旬日者。　　如疮本密者，其毒甚，其人中气实，又能食，荣卫调和，内外无诸伤犯，至十二三日可以刻期收靥也。若其人中气虚，食少，或内外曾有伤犯，或遇气候乖变，因而难靥，岂可必拘以日数哉？<br />
　　　　　禁忌<br />
<br />
　　闻人氏云：禀气实者，夏酷暑而不甚畏热，冬严寒而不甚畏冷；禀气怯者，易寒易热，天寒阴雨则感寒湿而濡泻，天气稍炎则伏热而中暍。是故先知节候者，能辨阴阳寒暑之盛衰。经云：阳盛人耐冬不耐夏，阴盛人耐夏不耐冬。此亦知人禀受之不同。且自立夏气变纯阳，万物盛大，治药者用热远热，如桂枝、麻黄之辈，必加知母、升麻、石膏等服之。立冬气合纯阴，治药者用寒远寒，如用诸凉剂中病即止，不必尽剂。又如冬温暖，则虚者安而实者病；夏寒凉，则实者安而虚者病。冬温暖，夏寒凉，非节之气，来暴而去速，在人将摄之如何尔！　　如天大寒，盖覆常宜温暖，勿使受寒，恐毒气为寒所触而不得出也。如天大热，不可盖覆，却宜清凉，勿使客热与毒相并，致增烦躁，使疮溃烂也。如时有迅雷烈风暴雨之变，宜谨帏帐，添盖覆，多烧辟秽香，以辟一时不正之气。　　卧处常要无风，又要通明，切忌幽暗，夜静不断灯火，不离亲人看守，恐要饮食，一时得具，或有痒痛，与之抚摩，恐他人未必尽心如法也。　　闻人氏云：木得桂则枯，雌黄遇胡粉则黑，柑得酒则坏，物之相畏有如此者。痘疮之畏秽恶杂气，其理亦如是也。　　房中淫佚气，妇人经候气，狐臭漏腋气，醉酒荤秽气，硫黄蚊药气，霉烂蒸湿气，悞烧油发气，泼粪淋尿气，熬油煎卵气，一切腥臊气，五辛气，远行染带气。　　以上最宜避忌，仍令人谨伺门户，勿令生人辄入，勿扫房室，勿动沟渠，勿启混厕，勿烧脑麝酷烈诸香。　　仲景云：疮痘欲出之间，宜烧苍朮、猪甲二物；床帐左右前后，宜挂胡荽，以酒喷之；或烧乳香尤妙。盖荣卫得香，则运行甚速，可使疮毒易出。苟防备一不如法，则祸患踵至，欲出者使之不出，已出者斑烂成片，甚者疮黑陷伏，加以烂臭，痛如刀剜，闷乱而死。其中纵得安者，亦令瘢痕经年黑色，或反成疥癣，不可不戒。凡痘疮初出，即当禁戒房事，室中常烧辟秽香，令烟不绝；更多烧硬石，以水浇之。若有触犯，疮或色变，或作痒者，以茵陈熏法解之。<br />
　　　　　痘触变焦紫治法<br />
<br />
　　痘触变焦紫，倏时喘急起。急觅丝瓜皮，取末蜜调处。甘草地黄汤，一服痘更起。若加烦谵时，犀角磨汤水。此是四五朝，治触当如此。期若至七八，空壳触必死。浆半犯触证，按验莫糊指。　　丝瓜皮，须要看他未生筋时，取来燥干，临用只取皮蒂为末。<br />
　　　　　痘触变灰白治法<br />
<br />
　　痘触变灰白，枭痒忍不得。附子与黄芪，愈多功愈特。助药已备前，何须甚分悉？凭君自摅奇，奇处如应敌。　　此痘须详察盘座有元红，则挽治得全；若无真元根缕，不必疗治。<br />
　　　　　月水触变治法<br />
<br />
　　痘正凶凶才翕浆，适为月经正当场。不知洁净相防护，致使花烂倏变常。月月红花一样药，不分枝叶取煎汤。嫩杪煎汤投酒服，根枝沸浴活花郎。不须时刻还归正，任汝经红触满床。<br />

                    <br>
                        　　　　　麝香触痒治法<br />
<br />
　　麝香一触痒难敖，点点花心带黑椒。急把升麻苍耳草，浓煎慢浴转明饶。内托应须求卫气，参芪归芍橘甘遭。生地防风蝉蜕倍，红花赤豆共成标。　　详考赤豆非家种赤大豆，是生于山谷，粒粗而扁，越人取以镶嵌首饰，色极红美。若无，以家赤大豆代之。<br />
　　　　　尸厌触变治法<br />
<br />
　　死尸触变目番斜，痘必沉潜吐沫加。速把元荽并枣艾，为筒烧喷正灵家。外取辰砂煮姜醴，时时引呷振栏花。虽然尸厌未戕痘，主此依然丽美葩。　　愚治此痘，宜元荽和辰砂、姜、酒服，外烧其方药。而辰砂性沉滞，善能振痘，不宜多服者也。<br />
　　　　　客忤触变治法<br />
<br />
　　客忤相侵似若惊，啼号不歇面浑青。丝瓜细结含花者，露滴蒸来焙粉成。见证蜜调多少服，随儿大小要详明。此时莫说丝瓜贱，一寸丝瓜一寸金。<br />
　　　　　兽惊痘缩治法<br />
<br />
　　痘五六朝，正要灌浆，翕脓时候，偶为猫犬诸兽惊吓，而痘随缩匿，或色变为斜，或形沉于底，盖心失其主而血不能以归辅，气弗协以充托也，急服乌龙散。<br />
　　　　　乌龙散方<br />
<br />
　　乌龙散治痘中惊，惊系猪猫犬马形。只求远志菖蒲等，蝉蜕须将水洗清。再加醴酒频频煮，去却菖蒲远志们，独留蝉蜕研为末，砂糖调服酒含噙。　　远志净一两，菖蒲净细实者一两，和酒煮熟，去二味，蝉蜕焙为末，将药酒进服，再投鸡鸣散，无不全美者矣。　　钱氏云：凡疮疹，当乳母慎口，不可令饥及受风冷。闻人氏云：凡人一日不食则饥，触风冷则病，况小儿当痘疮之际，正欲赖谷气以助其内，避风寒以护其外，苟谷气亏少，风寒侵袭，则为患可胜言哉？乳下婴儿，宜常令其母饮食充足，居处避风。能食童子，专令老成耐事人时时管顾。虽然事亦贵得其平，或者以失饥冒风寒为戒，遂致过饱极温，非徒无益而又害之，疮痘之家，宜备知之！　　陈氏云：痘疮发热，口干烦渴不止者，切不可与水吃，亦不宜与蜜、红柿、西瓜、橘子等冷物食之。　　若脉实中有实热者，不必忌生冷。<br />
　　痘疮欲靥已靥之间，忽不能靥，腹胀烦渴，不可与水蜜等冷物食之；或头温足指冷，或泻渴气促，亦不可与之。　　十二日十三日，疮痂已落，其瘢犹黯，或凹或凸，肌肉尚嫩，不可澡浴，亦不宜食炙煿物、酸辣五辛有毒之物，恐热毒熏膈，眼目多生翳障。　　海藏云：世人徒知怜惜过爱，信其俗而不药，病已成而方忧，摩抚从容，无所不从。岂知爱之适足以害之，惜之适足以弃之。始不早治，治不全终，卒之殒毙，劳而无功，至是咎医，呜呼！其计亦谬矣。<br />
　　　　　汗下<br />
<br />
　　疮疹惟用温平药治之，不可妄下及妄攻发。　　海藏云：此论惟当在轻则下，若热甚过极足冷，或内伤腹热足冷，宜以寒药，如洗心调胃，及化食药通膈之类主之。然当求责脏腑秘与不秘，脉道何如耳。许氏云：上热下冷，伤食也。斑疹初热，手足亦冷。惟伤寒一身尽热，不与足冷相类。此伤食，非伤冷也。若伤冷，不宜用，王德孚用感应丸治之。　　痘疮已出，不可疏转，出得已定，脓血太盛，却用疏利，亦非也。　　海藏云：此言若在经而出不尽者为当。若腹胃有垢腻，便时后重如痢疾，及脉滑在里者，亦当微下。　　大抵疮疹首尾皆不可下。<br />
　　海藏云：脏腑有凝滞者，不可拘此。　　小儿身耳尻冷，咳嗽，辄用利药，即害人。　　海藏云：此言里和而少阳之气在经热者，故用化毒犀角汤，为气出里。若气未出，里未尽，求责疏利亦可。　　凡治疹痘，才泻则令内陷，决不可轻易转下，惟大小便多日不利，宜微微利之。及痘已靥，尚有余热停留，或作热，或作疮痍，或成痈，宜四顺饮下之。不特消余毒，亦免生他证，累试累验。　　每见疹痘者服发表麻黄药出汗，阳气尽出肤表，遂至斑烂脏虚，虚则腹痛自利，或作寒战，或作阴癎死者多矣。　　凡痘疹证见及斑点既生，若无内外寒热虚实者，但安养之，任其自然，则非惟不生他证，亦易于调理。今人则才见斑点，不顾所蕴轻重，惟恐不出，用药表之，服以紫草、蝉蜕，副以人齿、猴梨，并与酒曲、芫荽，无所不试，曾不知毒气遇发，则一倍变为十倍，十疮合为一疮，名为斑烂，五内七窍，至于皆有，则重者不救，轻者为声哑，为目疾，为斑烂，为闭耳塞鼻之患。又有过用表药，里无阳气以应之，为虚脱者多矣，此妄表之过也。大抵疮疹已出，正赖胃气运其毒气，善攻其热者，热甚则利小便，盖小便利则心火有所导引，虽不用冷药，热亦自减矣。热轻则解其热，盖小热不解，大热必生，小热而利其小便，则虑损气，故但当解热也。利小便之药，导赤散为上。解毒之剂，如玳瑁汤、独圣散、安斑散、如圣散、紫草汤、犀角饮，皆可选用。昧者但言疮疹是热，时进凉剂，致胃气转虚，令儿胸满腹胀，又且下之，内虚毒入则杀人甚速，此不善下之过也。若小儿鼻塞唇焦，内伏热也。脉细而色萎黄，或青色皮肤慢，口吐青涎者，此悞下证也。或里无蕴热，亦何可下？要之：治热以温，凉而行之，未至于冷；治寒以温，未至于热，当从其渐而已。　　大凡斑疹首尾皆不可下，恐动则生变，此谓少阳通表，宜和之也。当先安里解毒，次微发之。解毒须安五脏，防风汤是也。如大便不秘者，须微发之药，宜钱氏方中选而用之。如大便过秘，宜微利之，当归丸、枣变百祥丸是也。初知斑疹，若使之并出，小儿难禁，是以别生他证也。首尾不可下者，首曰上焦，尾曰下焦，若既吐利，安可下？便宜安里。若不吐泻者，先与安里药三五服；如能食而大便秘结内实者，宜疏利之；若内虚而利者，宜用安里药一二服，末后一服，调以微发之药。要之安里之药多，发表之药少，秘则微疏之，令邪气勿壅并，而能作番次出，使儿易禁也。身温者顺，身凉者逆，二者宜多服防风汤和之。　　假令五日已里，诸病与斑疹不能别辨者，不可疑作斑疹必须发之，但各从其所伤应见治之，皆不妨斑出。若强发之，其变不可胜数矣。前人言首尾俱不可下者，为斑未显于表，下则邪气不得伸越。此脉证有表而无里，故禁首不可下也。尾不可下者，为斑毒已显于外，内无根蒂，大便不实，无一切里证，下之则斑气逆陷，故禁尾不可下也。又言温暖盖覆，不令通风：以斑未出，或身表凉而恶寒，或天令寒而恶冷，温暖盖覆，不令通风也；斑若已出，身热天暄，何必用盖覆而不使之通风乎？后人执此二句，首尾俱不敢下，温暖不令通风，不知天令之所加，人身之所盛，致使悞人多矣。大抵前人之言，随时应变，后之人不知其变，故常执而不移也。噫！首尾俱不可下者，以其始终脏腑元无凝滞也；若有一切里证，及大便结者，安得不下？温暖不使之通风，以其发在冬时，故如此也；若发在夏时，斑虽未出，亦不用此也。斑之用药，大率以脉为主，浮中沉之脉，平举按之候，审其虚实，定其中外，则可以万全矣。古今图书集成医部全录卷四百七十六<br />
<br />
痘疹门<br />
<br />
　　　　证治准绳【明?王肯堂】<br />
<br />
　　　　　证治大法<br />
<br />
　　钱氏法，疮疹惟用温平药治之，不可妄下及妄攻发，受风冷。　　海藏云：温平者非热剂，如荆芥、薄荷、防风、牛蒡子、甘草之类，活人鼠粘子汤，与洁古解毒防风汤相兼选用是也。　　丹溪云：鼠粘子、连翘、山楂、甘草，此四味痘疮始终必用之药。　　诊睦亲宫中十大王疮疹云：疮疹始终出未有他证，不可下，但当用平和药，频与乳食，不受风冷可也。如疮疹三日不出，或出不快，即微发之。　　鼠粘子汤之类。<br />
　　如疮发后不多出，即加药。<br />
　　如一日一贴，即加至二贴。<br />
　　加药不出，即大发之。<br />
　　升麻、葛根、防风、羌活、独活、麻黄、桂枝之类。　　如发后不多，及脉平无证，即疮本稀，不可更发也。有大热者，当利小便；小热者，当解毒。　　利小便，四圣散之类。<br />
　　若不快，勿发勿下攻，止用抱龙丸治之。疮疹若起能食者，大黄丸下一二行即止。有大热者，当利小便；有小热者，宜解毒。若黑紫干陷者，百祥丸下之；不黑者，慎勿下。身热烦躁，腹满而喘，大小便濇，面赤闷乱，大吐，此当利小便，不瘥者，以宣风散下之。若五七日痂不焦，是内发热，气蒸于皮中，故疮不得焦痂也。宜宣风散导之，用生犀角磨汁解之，使热不生，自然必着痂矣。　　东垣师弟法，洁古曰：斑疹之病，其为证各异。疮发焮肿于外，属少阳三焦相火也，谓之斑；小红靥行皮肤中不出者，属少阴君火也，谓之疹。凡显斑疹，若自吐泻者，不可妄治而多吉，谓邪气上下皆出也。大凡斑疹首尾皆不可下，详前汗下条。<br />
　　　　　分气血虚实<br />
<br />
　　解毒者，三黄汤、金花丸之类。<br />
　　痘疮紫属血热，凉血为主；白属气虚，补气为主；中黑陷而外白色起迟者，则补气中略带凉血药。　　痘疮主治，解表、和中、解毒三法也。解表兼发散之义，使邪气尽出于外，不使留伏于中，如防风、白芷荆芥穗、升麻、葛根、柴胡、桂枝之属。和中专主脾胃，兼助血气，使里气常实，血气不亏，助养痘疮而待其成，不致痒塌倒陷，如黄芪、人参、白芍药、当归、木香、陈皮之属。解毒只泻火，凉血清气，使毒邪有制，不为正害，如山豆根、大力子、紫草、连翘、芩连、栀子之属。<br />
　　　　　分气虚血热热壅三证<br />
<br />
　　凡气虚之证，初发身热，手足厥冷，乍凉乍热，精神倦怠，肌肉晃白，饮食减少，四肢倦而睡卧安静，便清自调，虚证无疑。未见点前，用参芪饮加轻剂发散，如紫苏、防风、白芷；见点之后，用参芪饮加轻剂，如川芎、桔梗。见点四日之后，重用参芪饮，随病加减处治。七八日浆足之后，保婴百补汤，调养气血而已。此证末梢塌陷黑靥者，多用木香异功散收功。　　凡血热之证，初发身热壮盛，腮红脸赤，毛焦色枯，烦躁，渴欲饮水，日夜啼哭，睡卧不宁，好睡冷处，小便赤濇，热证无疑。未出之前，升麻葛根汤，或升麻流气饮，虽皆可服，总不若十神解毒汤为稳。未出至见点三四日后，热证悉平，势将行浆，从太乙保和汤加减。八九日浆足后，则有保婴百补汤调养之。此证七八日间有紫黑干枯，及青灰干黑陷者，则有夺命大造、谈笑博金、一字金，或百祥、牛李、猪尾、独神等方，皆可审用。惟经泄泻之后，有黑陷干红者，则从木香异功散治之，此祖宗世业不传之秘，万试万中者也。　　凡热毒壅遏之证，初发身热壮盛，腮红脸赤，毛焦皮燥，气粗喘满，腹胀烦躁，狂言谵语，睡卧不宁，大便秘结，小便赤濇，面浮眼胀，多啼多怒，的系热毒壅遏。未见点时，先须升麻葛根汤一服，随服羌活散郁汤；至见点三日之内，诸证悉平，势将行浆，则服益元透肌散加减；浆足之后，服婴童百补汤调养而已。六七日外，有紫黑干枯及青灰干白陷者，则有夺命大造、谈笑博金、一字金、百祥、牛李、猪尾、独神等方，皆可审用。惟曾经泻，有木香异功证，则从木香异功散治之。　　治虚弱痘有二法：的系气虚，则宜补气；气虚易寒，又宜温之。温补一法之中，酌量轻重处治，方为妙用。　　治血热壅遏有五法：表热盛则痘必干枯，表太凉则冰伏；内热盛则秘结，内太凉则泄泻；气壅盛则腹胀喘满；热毒为所抑而不得伸越，则腹胀狂乱；毒气弥盛，则表里受重而婴童难任。是故治痘之法：在安表、和中、匀气、透肌、解毒五者而已。安其表，使无干枯冰伏之患；和其中，使无便结泄泻之变；匀其气，使无壅盛喘满之过；透其肌，使热毒得以伸越而达表；解其毒，使内外有所分消。五者不失，则血热壅遏之证势虽绵密，亦不足忧矣。<br />
　　　　　温补宜审<br />
<br />
　　丹溪云：木香异功散二药治寒的当；若虚而不寒者，祸不旋踵。　　如疮始出一日至十日，浑身壮热，大便黄，是表里俱实也，其疮必光泽，必起发，必饱满，必易靥而不致损伤；若无他疾，不宜服药。　　表里俱实者，易出易靥；表里俱虚者，难出难靥；表虚难出，里虚难靥，随证治之。　　吐泻少食为里虚，陷伏倒靥灰白为表虚，二者俱见为表里俱虚，全用异功散救之，甚至姜、附、灵砂亦可用。若止里虚，减官桂；若止表虚，减肉豆蔻，不减官桂、丁香；若能食便秘而陷伏倒靥者，为里实，当用钱氏及丹溪下法。若不吐泻能食为里实，里实而补则结痈毒；红活绽凸为表实，表实而用表药则溃烂不结痂。凡痘但见斑点，便忌葛根汤，恐发得表里俱虚。　　王汝言曰：若痘疮虚怯，淡白色痒塌，此属虚寒，宜用陈文中方；若发热壮盛，齐涌红紫色燥痒，此属热毒，急宜凉血解毒。自陈文中方盛行后，属虚寒者，率得生，属热毒者悉不救。痘是胎毒，古人治法只解毒，然气血虚则送毒气不出，及不能成就，故陈文中之法，亦千载妙诀，补前人之未备者。但温补之法既行，而解毒之旨遂隐，故救得一边，又害了一边。　　凡治痘子，要识证候。如痘脚稀疏，根窠红润，不泻不渴，乳食不减，四肢温和，身无大热，如此候者，不须服药，惟善调护，以待成就而已。若痒塌，寒战咬牙，渴不止，痘紫黑色，喘渴不宁，灰白色，顶陷腹胀，头温足冷，闷乱饮水，气促泄泻，渴，如此候者，不必服药，虽强治之，亦无功也。　　凡治痘疮，善攻不如善守。表里无邪，不须妄治。有等贪利之人，不分虚实，妄投汤药，谓曾治某病、治某病，贪天功以为己有，以致虚虚实实，致生变异，悞人性命，此医之罪也！<br />

                    <br>
                        　　　　　用药<br />
<br />
　　凡痘子用药，须分气血虚实，毒气微甚而治。故灰白者，不起发者，痒塌者，吐利者，寒战咬牙者，手足冷者，皆气虚也，宜用补气之剂；疮干者，不红活者，脓水少者，皆血虚也，宜用补血之剂；稠密者，焮肿者，红紫者，皆毒甚也，宜用解毒之剂；陷伏者，兼气血解毒治之。凡用补气，宜四君子汤；如疮带湿，或有自利，用之可也。若疮干者，白朮燥津液，茯苓渗津液，或便秘实者，不可用也。　　凡用补血，宜四物汤；如疮干或色太娇，用之可也。若不能食者，生地黄泥膈，白芍药收敛肠胃，不可用也。　　凡解毒不过黄连、黄芩、黄蘗、栀子、连翘、牛蒡子、升麻之属，俱用酒制，恐寒凉反损脾胃也；若欲行表，须少加桂枝。他如紫草、山豆根、葛根之类，则不必用酒制矣。　　凡用解毒药，要别脏腑分阴阳而治之；如黄连解心火，黄芩解肺火，栀子解肝火，黄蘗解肾与三焦火，石膏解胃火，木通解小肠火，黄芩又解大肠火，连翘、牛蒡子解疮毒火，山豆根、紫草解痘毒火，升麻解疫毒火，各有主治不同也。又岁半已上，属阳，心肺主事，宜芩、连多用之；岁半已下，属阴，肾肝主事，宜黄蘗、栀子多用之。<br />
　　　　　初热证治<br />
<br />
　　小儿斑疹初发，未能辨认间，但求所由之由，因内因外及不因外内，随其所伤，如法服饵，防其变故，抑其盛气，比之他证，尤不可缓。或发或泻，或解其肌，或化其毒，求其所起之由，凉血清肺，调其脏腑，平其饮食，谨其禁忌，严其养摄，适其寒温，将理有法，俾尽其道，使出无不快之经，成无不痂之斑；既愈之后，不致游毒流汗，虚腠，目疾膜翳，疮疖痈瘤，喉闭嗌肿，潮热汗泄，此治斑之大略也。　　海藏所谓斑即痘也，非心为斑之斑。　　凡疮欲出而未出，因发搐者，是外感风寒之邪而内发心热也，宜王氏惺惺散，或人参葛根汤、木香参苏饮。　　凡疮欲出未出而吐利者，是中焦停寒，或夹宿食也，宜四君子汤加砂仁、陈皮，或和中散；如夹宿食者，用紫霜丸。　　治痘全在发热之初，看其热势微甚；微者固不必治，甚者当解则解，当汗则汗，当下则下，使毒气得以发泄，则后来不能为害，痘亦稀少平顺。失此不治，则热毒渐盛，难以解救。大抵此际热甚，非汗则表不解，非下则里不解，然药味之轻重，当随病势之微甚而用之。　　痘证少具，痘未发，与升麻汤三五钱带热服之，待其身表温和，痘证已显，止药。如其身凉，痘证未出，只时时与甘桔汤，宽胸膈，利咽喉。　　大便酸臭，不消化，畏食或吐，乃内伤饮食，宜枳朮丸。伤冷食饮，神应丸。如见伤食，又见痘证，先与不犯大黄、巴豆药克化过，再与升麻汤；如食重伤，前药不能过，再与犯大黄、巴豆药过之。　　此须分证之表里虚实而斟酌之。先里后表，亦非古法。如克化药不能过，多是脾气虚，而克化药又重伤之，若无便秘里实之证，其可遽用大黄、巴豆下之乎？　　凡初发疑似，但肌表热而无内伤证者，宜用辛凉之剂调之，以四物解肌汤主之。　　或云凡发热疑似之间，宜用人参败毒散一剂以发之，是与不是，一发便明。大抵疮疹只要发尽，不使留伏于中也。　　凡发表，宜保婴丹加姜葱煎汤化下，一也；或升麻葛根汤去升麻加苏叶、姜、葱，二也；或羌活散加制砂、姜、葱，三也。此可行之于已发热之时，未发热之前，不可行也。既见红点之后，亦不可行，恐表虚故也。如或行之，只宜参苏饮调保婴丹，厚盖取汗。　　凡初发表要看天时，如时大寒，则腠理闭密，气血凝濇，防其发泄得迟，有毒气壅遏之变，以辛热之药发之，宜桂枝葛根汤、五积散去干姜主之。如时大热，则腠理开张，气血淖泽，防其发泄太急，有溃烂之变，以辛凉之药解之，宜升麻葛根汤、双解散主之。如不寒不热，天气温和，只人参败毒散甚佳。　　小儿出痘，里有大热，当利小便，使心火有所引导，虽不用凉药，其热自去矣，导赤散主之。若里有小热，不宜利小便，当解毒。若小热利小便，反泄肾气。宜犀角地黄汤、消毒饮。　　或曰痘疮发热，何以能预识其轻重而解之耶？曰：凡发热乍进乍退，气色明莹，精神如常，大小便调，能食不渴，目清唇润，此毒轻也，痘必稀，纵出多，亦自易发易靥。如壮热不减，气色惨暗，精神昏闷，大便或秘或泻，不能食，目赤唇焦，此毒甚也，痘必稠密，宜预解之。其出疏者，防其有伏，未可便许为疏，但看热减渴止，精神爽快，清便自调，能食更无他苦，是真疏且轻也。或曰：既识其候，知痘稠密，何以解之？曰：诸疮皆属于心，心之华在面。如初发热，青筋现露，目中泪出，此毒发于肝，肝木生心火，从后来者为实邪，肝为水泡，风火相扇，必作瘙痒，宜先解肝之毒。面赤如锦，额上红筋露现，谵妄多惊，此毒发于心，心火自旺为正邪，君主不明，必有陷伏不治。口干唇焦，面黄而燥，此毒发于脾，心火生脾土，从前来者为虚邪，脾为斑，心为疹，此有夹斑夹疹，又脾主肌肉，为火所灼，必作溃烂，宜先解心脾之毒。面色晄白，鼻中干燥，或流清涕，或衄出，此毒发于肺，心火刑肺金，乘其所胜为微邪，宜略解肺之毒。面色黑气如烟浮，目中见鬼，头热足冷，此毒发于肾，肾水克心火为贼邪，必成黑陷不治。　　痘疹发热，热气微者，其毒必少，痘出自疏，易发易靥，不须服药。热气甚者，其毒必多，痘出自密，难发难靥，且多他变，宜预解之，宜连翘升麻汤或如圣汤，并合代天宣化丸主之。　　或有热微，痘出反密者，其人必口燥渴，唇焦裂，小便赤少，大便秘，身虽不大热，如蒸蒸然，此毒深热亦深，故表不大热而里热也，宜急解之。　　若烦渴引饮，大热如炙，头痛如破，或自汗，或无汗，宜白虎汤主之，甚者石膏用至半斤。溽暑之时有此证，尤宜用之。　　或有热甚，痘出反疏者，其人必不渴，唇润，目中无赤脉，大小便调，身虽大热，但熇熇然，此毒浅热亦浅，故表热里气和也，只以升麻葛根汤。　　乍凉乍热，疮疹常候，若遍身如火，昼夜不休，此心火亢甚，脾土益燥，为失其常，宜消详表里证候以施治也。如口燥渴，目赤唇焦，大小便不利，此表里俱热也，双解散、或连翘升麻汤、或黄连解毒汤送下七物升麻丸。如咽喉痛，甘桔汤加牛蒡子，或射干鼠粘子汤加桔梗，使咽喉爽快，胸膈开豁。失今不治，他日咽喉闭塞，水入则呛，谷入则呕，暴哑失音，悔之无及！　　如初发热，时时恶寒，振振摇动，如疟之状，其人卫气素虚，荣血亦弱，不能逼毒快出，使毒邪留连于经络之中，欲出不出，与正相争，故振振者，火之象也，以柴葛桂枝汤加黄芪主之，疮出即愈。不可错认作寒战，妄投陈氏辛热之剂以悞人也。　　古人养生或治病者，常顺四时之气，谓之勿伐天和。如春夏养阳，秋冬养阴，饮食起居，各有攸宜。凡痘疹发热之时，其初发表解肌，四时各有主方：春用羌活汤，夏用五苓散，秋用参苏饮，冬用五积散，四时通用人参败毒散。又如春肝旺，风木主事，调养之法，宜四物汤加防风、黄芩、木香、青皮、羌活，以折风木之胜；又以四君子汤加白芍药、桂心，以补脾之受制，相间服之。夏心旺，热火主事，宜黄连解毒汤加麦门冬、五味子，以补肺之不足。秋肺旺，燥金主事，宜泻白散合甘桔汤加牛蒡子、马兜铃，以散肺中之邪；又以四物汤去川芎加天麦门冬、天花粉，以润其燥。冬肾旺，寒水主事，宜五积散以散表之寒，理中汤加黄芪炙、木香、丁香以胜里之寒。此四时之治法也。如天有暴风，连日不止，恐有风邪，桂枝葛根汤；夏月盛暑，或非时之热，人参白虎汤；冬月严寒，或非时之寒，四君子汤加桂枝、生姜；久雨湿盛，五苓散加苍朮。此四候者必疮变色有异证，可依其法治之；苟无他候，不可妄治也。惟谨帷幕，远风寒，毋令太热，毋令太寒，但常和暖；更常服蝉蜕膏，盖此膏能御风邪，辟恶气，透肌快斑疹也。房室之中，常烧辟秽香，勿得间断。　　凡初发热二三日间有惊搐者，以导赤散、羌活汤、辰砂散主之。大便秘者，三黄丸微利之。小便濇少者，导赤散。渴甚者，葛根解毒汤。腹中痛者，桂枝大黄汤。腰痛者，人参败毒散。自利者，黄芩汤。吐利者芩加半夏汤。如脾胃素弱，自利清白者，理中汤丸，或四君子汤、肉豆蔻丸合而服之。余详各门。<br />
　　　　　攻里<br />
<br />
　　大便酸臭，不消化，畏食，或吐，乃伤饮食，宜枳朮丸。伤冷食饮，神应丸。<br />
　　　　　初热吉凶<br />
<br />
　　发热时身无大热，腰腹脚膝不痛，过三日才见红点，又坚硬碍指，此为吉证，不须服药。　　发热不时，发惊时浑身温热，痘自心经出也，乃为吉证，可治而愈。按近年屡有痘前惊而终凶者，好事不如无，未可言吉。　　发热之初，腹中大痛，腰如被杖，及报痘，干燥而前痛不止者死不治。先腹痛后止，可用助血气药救之。　　初发热一日，遍身即现红点，稠密如蚕种，摸过不碍手者，死不治。　　初发热时，头面一片红如胭脂者，六日后死。　　初发热时，用红纸捻蘸油点火，照心头皮肉里，红如一片胭脂，或遍身皆有成块红者，八九日后死。<br />
　　　　　见形证治<br />
<br />
　　痘疮之期，始于见点，从见点而数之，期止七日。七日之内，如花之始蕾而发也，其气日盛以出，七日之后气敛而芯谢矣。故服药者，当于七日之内，日夜连服，毋或姑息；苦之以七日，所以全之于百年；人不知此而惟务姑息，七日之外，服无益矣。予尝谓痘毒之在血气，譬如糠秕之在米也，惟血气充足，运转迅急，若筛米然运转不停，则糠秕不混于米而腾起浮聚，自作一团，血气充足周流，则毒不滞于荥卫之中，而自然收敛以成疮。故痘疮及时贯脓，未尝烂肌损肉，只是将皮肉红色毒气收贮窠囊而已。其有日久才发臭烂者，此皆变证而非本然如此也。今举世以食物发痘，而不知其本无益也，惟服补气血药以助其运行推出之势可也。　　发热三日之后，热退身凉，大小不等，作三次出，淡红色，如水珠光泽者，不须服药。　　凡痘子出现，疏则毒轻，不可妄治；密则毒盛，却要磊落，大小分明，不相粘连，略与托里解毒之剂，快斑汤、消毒饮主之，使之易发易靥。如出太密，粘连模糊，其毒尤甚，托里解毒之剂，宜多饮之，以防痒塌黑陷之变。更察外证，可治则治，不可则勿治。　　凡痘子出形，皮肉如常，根苗明润，此毒轻也，不可妄治。如皮肉昏黑，或赤肿，根苗干枯青紫，或灰白者，此毒甚也，以消毒饮、夺命丹合服。　　凡痘子之出，最要唇润舌润，红鲜如常，其毒则轻。如唇焦破裂，舌燥有芒，为毒火太甚，表里郁遏，急宜解之，黄连解毒汤加大力子。<br />
　　　　　发热一二日便出<br />
<br />
　　如才发一二日间，痘便一齐涌出者，须问其曾数日前有热否？如曾数日前乍热乍凉，以过期论；惟原未发热，至今才热便斑现，此表气虚，毒气盛，荣热卫弱，腠理不密，肌肉不坚，不能约束于外，使毒气冲击，故出太骤也，宜用实表之剂，可以无痒塌，无溃烂，实表解毒汤主之。　　一方，用羌活散调紫草膏，或保婴丹加紫草、牛蒡子、蝉蜕与服。热盛不退，以羌活散调退火丹进之；另用灯草、木通、蝉蜕、地骨皮煎汤，候冷服。此用发表之剂，与表虚卫弱之说背驰。盖亦有初发热时见表证，失于解散，实热壅遏而怒发者，此法犹可施，然得全者鲜矣。<br />
　　　　　发热四五六日始出<br />
<br />
　　如发热四日至五六日后始出者，须审视曾有外感内伤否？盖伤风寒伤食之热，久而不去，则所蕴疮痘之毒，亦能乘间而出，不可以过期论。惟无内伤外感之因，一向热而不出，此里气虚，不能驱逐其毒，使之即出，而毒邪得以留连，停伏于脏腑肠胃之间，宜先用托里之剂，令其快出；次以和中之剂多服之，可以无伏无陷，无倒靥。托里，宜托里快斑汤，或十宣散；和中，宜四君子汤加黄芪，或保元汤合匀气散主之。<br />
　　　　　应出不出<br />
<br />
　　痘疹之出，自有常期。如过期应出不出，有数证不同，不可不辨。如内素实之人，皮厚肉密，毒气难于发越，一旦恃其体厚，不怯风寒，又为外邪所袭；或体素弱者，风寒易感，以致腠理闭密，气血凝濇，故应出不出也。其证头痛，四肢拘急，偎倚盖覆，常恶风寒，此类宜发之，气强者用双解散，气弱者用参苏饮或惺惺散。或内虚者，脾弱食少，宜用补脾之剂加行气发表药，四君子汤、调元汤，并加木香、青皮、黄芪、桂枝。或脏腑自利，宜用温里之剂，黄芪建中汤、益黄散，并与夺命丹合进；利未止者，豆蔻丸合进。盖里温则气不消削，气不消削则不陷伏矣。若依上法分治，犹不出者，此毒壅伏于三焦，不久而变生焉。　　闻人氏槻云：是痘疹证热数日而不发见者，进退皆难。便欲大发之，惧其本稀而成斑烂，不发之又无以出其毒气。古人立论，始以药微发之，微发不出则加药，加药不出则大发之。大发之后，所出不多，气候和平无他证者，即是疮本稀不可更发也。以此言之，发不至太过，守不至不及，乃用药之圆活也。愚按古方用发表者，升麻葛根汤，轻剂也；惺惺散，重剂也。谓微发，谓加药者，或先用轻剂，后用重剂；或只用本剂先小作汤，少饮之，后渐加大，多饮之。非谓于本方之外，再加辛热大发之药也。　　凡痘疹过期应出不出者，或因外感风寒，依上发表之法；或因内虚泄泻，依上和中之法。如按法调治犹不出快，热反甚，大渴腹胀满，大便硬结不通，烦躁不安者，此毒邪壅伏于内，三黄丸、七味升麻丸择而用之，甚则三乙承气汤主之。闻人氏云：且身热脉数，大便秘而腹胀，此热毒壅遏，未见形状者，当微下之；非微下则热不减，此是始者热在里，斑未出之时也。若斑点隐隐在皮肤中者，是已发越在表，疮正发时，则不可妄下也。又有结脓窠痂疕之际，脉尚洪数，能食而大小便秘，此表已罢，里有热毒，宜微利之。大抵脏腑有热，往往利大小便者，以其主出而不内故也。　　张氏从道云：痘疮气匀则出快，盖气匀则荣卫无滞。匀气之药，如桂枝、防风、荆芥穗、薄荷叶，所以行在表之气而使之无滞也，故凡发表之剂多用之；木香、青皮、枳壳、木通，所以行在里之气而使之无滞也，故凡和中之剂多用之。又疮出之时，常宜和暖，如三春发生之气，则气血和畅，自然其出快，其发透，其靥齐。若偏于太热，则壮火食气，其气反虚而不能行；偏于太寒，则气凝濇而不得行矣。　　痘疮之证，其初不免于发热者，未出毒，邪在里，煎熬气血，熏蒸脏腑而然。疮既现形，则毒泄而热解，所以疮出热退者，疮本必疏。若疮已出，热不少减，此毒蕴于中，其势方张，其疮必密，宜急解其毒，连翘升麻汤加防风、荆芥穗、地骨皮，或解毒防风汤加升麻，或东垣鼠粘子汤，兼服代天宣化丸。服药之后，疮或不出，或再出，其热顿减者，为气和也；热若不减，疮渐加多，再消详大小便何如：大便不通，七物升麻丸；小便不利，连翘汤；大小便俱不通，八正散；自利者，黄芩汤加白头翁、酒黄连调赤石脂末，里气和，毒解矣。如更加渴，烦躁不已，或谵妄，或腹胀满气促，或自利不止，手足厥冷，此逆证不治。<br />

                    <br>
                        　　　　　出太密<br />
<br />
　　一发便密如针头，形势重者，合轻其表而凉其内，连翘升麻汤主之。然稠密之处，各有经络部分所属：额主心，面主胃，腹与四肢主脾，胁主肝，两腋主肺，下部主肾，肩背主膀胱，当随见证治之。若面色黄，大便黑，烦躁喘渴，或腹胀者，瘀血在内也，用犀角地黄汤，或抱龙丸、生犀角汁，但根窠分明肥满者无妨。　　前证若属心经，用导赤散之类；胃经，用犀角散之类；肝经，用柴胡汤之类。大凡稠密者热毒炽盛也，若密而不痛，用东垣消毒散；若密而作痛，用仙方活命饮；若密而小便不通，用八正散；若密而大便不通，用承气汤；若密而恶寒发热，用麻黄甘草汤。<br />
　　　　　发表<br />
<br />
　　痘出太盛，烦喘甚者，麻黄黄芩汤。　　痘出太盛，烦喘咽痛而嗽者，麻黄汤入麝香尤妙。<br />
　　　　　攻里<br />
<br />
　　斑已发，密重微喘饮水者，有热也，用去风药微下之。疮已发，稠密微喘渴欲饮水，宜微下之，当归丸及庞氏地黄膏，外以黄蘗膏涂面佳。　　痘出太盛，喘促腹满，小便赤，手足心并腋下有汗，或狂言妄语，大便不通，宜四顺饮、小承气汤；下后诸证悉退，不可再下。<br />
　　　　　凉血<br />
<br />
　　出太多者，犀角地黄汤，地骨皮鼠粘子汤即地骨皮散加鼠粘子。　　或云：一见皮肉累累红点稠密，急用缠豆藤烧灰，加制砂，连进三四服，或薄荷汤调退火丹进之，仍以牛蒡子为末傅顖门上，以散热毒，非惟能使痘疏，且免侵眼之患。　　用缠豆藤烧灰为末，加入退火丹内，又用灯草、木通、蝉蜕、地骨皮煎水，调退火丹，连进二三服，则痘之稠密不分者，遂分明矣。后再用干葡萄五十个，茜草根一两，荔枝连肉壳核五个，芫荽子五钱，无子茎叶亦可，用好酒二碗，煎一碗，徐徐以熟水搀薄，常与服之；服尽，滓再用水煎，当茶常与之服，则痘之稠者以退不作害，未退者，遂令如水珠起壮，灌脓结靥矣。　　凡痘子初出，磊磊落落，似稀疏之状，其后旋加，日多一日，此毒伏于里，里气虚弱不能托之即出，要大补兼解毒，或什可救其一二也，十宣散加无价散主之。痘疮多者，是毒气多，便先宜解毒。然多则恐气血周贯不足，故亦随宜兼补药，以助成脓血。　　痘毒自内出外，一二三日方出齐，毒气尚在内，出至六日则当尽发于表，七八九日成脓而结痂矣。若毒气盛，不能尽出，过六日毒反内入脏腑，故须于六日以前毒气该出之时，急服凉血解毒之药，以驱出之；六日以后，医无及矣。<br />
　　　　　出不快<br />
<br />
　　疮疹三日不出，或出不快，即微发之，鼠粘子汤之类。如疮发后不多出，即加药，如一日一贴，即加至二贴；加药不出，即大发之，升麻、葛根、防风、羌活、独活、麻黄、桂枝之类。如发后不多，及脉平无证，即疮本稀，不可更发也。有大热者当利小便，四圣散、六一、四苓散之类。小热者当解毒。若不快，勿发勿下攻，止用抱龙丸治之。　　钱氏消毒散、化毒汤、活人鼠粘子汤，皆发疮痘，温平温凉药，钱氏所谓微发之者是也。如微发不出者，即就与前项药，该每服二钱者即加至三四钱，该每日二服者即加至三四服。如加药又不出者，即用升麻、葛根、麻黄、桂枝大发之。如大发后不多，及脉平无事者，即疮稀不可更发。如脉洪有热，有大热者，当用四圣、导赤、八正辈，利小便；有小热者，当用芩、连、金花丸辈解毒。若利小便解毒后，又不快，则勿发勿下，止用抱龙丸治之。此钱氏心法也。　　若出不快，清便自调，知其在表不在里，当微发，升麻葛根汤。　　若青干黑陷，身不大热，大小便濇，则是热在内，煎大黄汤，下宣风散。　　若身表大热者，表证未罢，不可下。　　若斑已出，见小热，小便不利，当以八正散利之。　　太阳出不快，身之后也，荆芥甘草防风汤。　　阳明出不快，身之前也，升麻加紫草汤。《圣惠方》：升麻葛根加紫草。　　少阳出不快，身之侧也，连翘防风汤，即连翘散。　　四肢出不快，防风芍药甘草汤。<br />
　　凡痘疮出不快者，有五证，临病审而调之。　　一证：天时严寒，为寒所折，不能起发，宜散寒温表。冬三月寒甚，红斑初见，宜五积散、正气散、参苏饮、杨氏调解散、陈氏木香散。　　一证：炎暑隆盛，烦渴昏迷，疮出不快，宜辰砂五苓散煎生地黄、麦门冬汤调服。身热者，小柴胡加生地黄；热甚烦渴而便实者，白虎加人参汤；轻者，人参竹叶汤加生地黄煎服。　　一证：服凉药损伤脾胃，或胃虚吐利，当温中益气，宜理中汤；吐利甚者，加附子，或陈氏异功散、木香豆蔻丸。　　一证：或成血疱，一半尚是红点，此毒气发越不透，必不能食；大便如常者，宜半温里半助养之剂，用四圣散加减，及紫草木香汤、丝瓜汤、阮氏万全散、汤氏安斑汤。　　一证：外实之人，皮肤厚，肉腠密，毒气难以发泄，因出不快，宜消毒饮、透肌散。如大便秘实，于消毒饮内加大黄、栀子仁煎服；疮出太稠，宜犀角地黄汤、张氏解毒防风汤；血气不足，宜十奇散；咽嗌不利，宜如圣汤加薄荷、枳壳；口中气热，咽痛，口舌生疮，宜甘露饮子；惊风搐搦，宜抱龙丸；烦渴，宜独参汤、黄芪六一汤。　　疮已出而不遍匀者，闻人氏云：惟透肌解毒，无壅塞之患，则自然出匀，以必胜散、大紫草饮、胡荽酒之类主之。　　痘出不长，隐于肌肤者，人参透肌散主之。　　出不快，有数证不同：内虚热极而不发者，朱汝明用四君子加黄芪、紫草发之。有内虚甚而生寒，大便利而出不快者，宜理中、姜附辈以温之，则气不消剥，自不伏陷。有内实而兼诸热证出不快者，用四圣散、加味四圣散、紫草饮子、紫草木香汤、紫草木通汤、快斑散、丝瓜汤，俱可选用。或气实痰郁而发不出者，苍朮、白芷、防风、升麻、黄芩、芍药、连翘、当归等分煎汤，化抱龙丸。若毒根在里，或血气虚弱，或邪秽冲触内陷而出不快者，托里散。　　疹痘发未透，宜四君子汤加黄芪、紫草、糯米煎。凡医百病，不可损胃气，故用四君子及糯米等助其胃气。服此药后，若患者身全不热，又以兔丝子酢制为末，大人一钱，小儿七分或三分托之，则痘疏疏出矣。此药大补助火，不可多，多则托出太多矣。　　隐于肌肉不起，宜紫草饮子煎服，又不可过用。候三日齐后，以保元汤加好酒、人乳一二钱最稳。　　紫草二两细銼，以百沸汤一大盏沃之，以器合定，勿令泄气，量儿大小温温服。<br />
　　　　　大发<br />
<br />
　　头面出不快，此太阳经也，当用荆芥、甘草、羌活、防风、天麻共煎。　　胸胁出不快，此少阳经也，当用柴胡、黄芩、紫草、木通、紫苏共煎。　　四肢出不快，此阳明经也，当用升麻、葛根、紫苏、芍药、甘草、莲须、葱白共煎。　　遍身都出不快，当用九味羌活汤。<br />
　　以上四证，药味内各加姜葱为佐，连进二服，痘出快矣。<br />
　　　　　攻里<br />
<br />
　　有红斑点出，日数未尽，其内实而肌热者，宜疏利之。<br />
　　　　　紫草例<br />
<br />
　　小儿痘疹出未快，可浓煎紫草汁服。　　按紫草通腠理，利九窍，凉血活血，为痘家欲出未出必用之药。若出已透而大便利者，忌之！　　《指南》有禁疮之说，云：痘毒奔溃，由气血虚弱，不能拘领其毒，以致毒盛而聚于腠虚之处。故痘之初出也，或一点二点，见于隐僻腠节之处，及方广四肢之间，此痘一出，则诸痘不得宣发成浆矣，故曰禁疮。其禁有五：一曰胃禁，二曰火禁，三曰水禁，四曰风禁，五曰寒禁。　　胃禁者，毒火炙胃，不能发散于肌表，脾胃溃烂。其外证之痘，出于唇口之间者，或二三四五点相连，诸痘未浆，此痘已先黄熟，知由热毒内攻，胃已腐烂，故诸痘不得成浆也。如唇口一见此痘，当察其面色頳红，气粗热甚，口臭异常者，是其验也。　　火禁者，小儿初发之际，或因身发寒热，而悞以火熏炙其衣被，或睡卧于火箱之中，使皮肤干燥，故痘毒发泄不出；又兼气虚而不能拘其毒，则毒停皮肤之内，隐隐不能发出肌表也。细看皮内觉有红点，无头无脚，或于四肢头面方广之处，见一二点痘子，则诸痘皆从此痘上发泄为孽，而皮内隐隐不出之痘，终不能快出，名为火禁。以水杨加荆芥煎汤浴之，则诸痘自发矣，轻则升麻和解散主之。　　水禁者，初发热之际，阴阳未分，毒气方炽，或悞食生冷，则毒停于皮肤之间，隐隐有红点，或于方广两胁手足头面之际，发有水泡者是也。盖冷气在内，则腹痛肚胀，在外则发热恶寒，此其验也。以丁桂、茯苓、升麻、大腹皮之类逐之，冷食遗积脾胃，须防下泄，再加山楂。　　风禁者，发热之初，失于不避风，则风入肌表，痘不能发；或肌肤麻木，不知痛痒，或不麻木而干燥，或毛直而干焦，或皮痒欲搔，或重则狂烦谵语，此风与火搏故也。治法以升麻汤加羌活、荆芥以逐之，甚则蒺藜、蝉蜕以政之。　　寒禁者，发热之初，悞经冷水沐浴，或睡卧于铁漆寒冷之处，或衣被单薄，感冒寒气，则痘必不能宣露，有手足麻木不知痛痒，有四肢冷痛不能举动者，有麻木冷痛之处不出痘子，惟于委曲避风之处，或头面发际之上，痘出如瘾疹者，是其验也。内以丁桂、川芎、升麻逐之，外用绵衣以温之。曾见小儿年十一二岁，发热之初，卧新漆床上，初因热极，父母不防出痘，任小儿手贴漆床而卧，致令寒气侵入手臂，其余四肢面腹方广之处俱出有痘，惟一臂麻木不仁，无一点痘见。诸医视之，并不知其故，请予至详察其由，乃以前方治之，后见一臂痘发出，比他处尤为稠密。臂痘一出，诸痘俱起，九日而平复如故。<br />
　　　　　出见部分<br />
<br />
　　经曰：诸痛痒疮皆属心火，心之华在面，痘疮之火，其出先在于面，但观其出之部位，可以知其候之吉凶：如在唇四畔先出者，或两颐出者吉。盖太阳之邪，下传阳明，阳明者胃与大肠，积陈受朽，气血俱多，又口为水星，颏颐属肾水，火为水制，不能作虐也。如在额角眉心先出者凶。盖太阳足壬膀胱水，手丙小肠火，丙火独旺，不受壬水之制，其毒并于膀胱之经而先自病，膀胱多气少血，又正额属心火，火不务德，妄行无忌，心为君主之官，主危则十二官皆危矣。凡起发成浆结痂，亦如此论。　　经曰：头者精明之府。又曰：春气者病在头。可见头乃人真元会聚之所，为发生之本。又面列五官分五行，而五脏之华皆见于面，是头面者，人君之象，至贵至尊，不可陵犯者也。咽者胃脘水谷之道路也，主内而不出；喉者，肺脘呼吸之往来也，主出而不内。在人之身，譬犹关津要路也。疮痘之出，最要头面稀少，颈项无，方是吉兆。若头面多者，谓之蒙头，诸阳独亢，五官不和，神明失守，精华自萎。经云：神去则机息，气止则化绝者此也。颈项多者，谓之锁项，内者难出，外者难入，上者不升，下者不降。经云：一息不运则机缄穷，一毫不续则霄壤判者此也。故皆不治。　　痘疮轻者，作三四次出，头面稀少，胸前无。盖头面者，诸阳之会，胸者诸阳之所受气，此数处痘子宜少不宜多，以清阳之分不可浊乱也。手足虽诸阳之本，乃身所役使，卒伍卑贱之职，非若头面为元首也；又居四末，非若胸膈心肺之居，神明之舍也，故虽稠密，不必忧也。若头面胸项，手足稠密，琐细一样者，却愁气血衰微，脾胃虚弱，不能周流灌注，起发不透，收靥太迟，而生他变矣。　　凡痘子初出，便自手足先出者，他处未起而手足先起，他处未收而手足先收者，此阳火大旺，宜用解毒抑阳扶阴之剂，四物汤合黄连解毒汤主之。如他处俱起而手足起迟，他处俱收而手足不收者，此脾胃虚弱，不能行其气血，达于手足，宜补脾胃，十全大补汤、桂枝芍药汤主之。　　一出红点数粒于山根之上，为毒盛气虚而毒乘虚犯上，或发三五粒一块者，皆不吉之兆也，宜急用凉血解毒以防危急。若腮颐地阁之间，疏疏发见，淡血润色，三次出者，乃吉证也。<br />
　　　　　出见形色<br />
<br />
　　凡痘疮之出，不论疏密而论磊落，若磊磊落落，如珠如豆，颗粒分明，尖圆紧实，虽密无妨，此谓出尽无留毒也。如粘聚成丛，模糊一块，不分颗粒，恰如红瘤，虽止一二处，未可言疏，此谓之伏。出未能尽，若待后者再出，则先者或陷而复隐，或痒而俱溃，成坏疮矣，此犹掩延引日，久而后毙。若如蚕之壳，如蛇之皮，此气至而血不荣也，谓之干枯；如蚤之咬，如蚊之嘬，此血至而气不充也，谓之陷伏，不能引日，奄忽而死矣。　　痘疮初出，与未病时皮色一般者，善。若疮太赤，根下皮色通红，此血热，气不管束也，后必起发太骤，皮嫩易破，痒塌而不可救，宜急解血分之热，四物汤加升麻、地骨皮、红花、紫草，或消毒饮、活血散合而饮之，待色少淡，急补气分之不足，四君子汤加黄芪、防风、木香，或调元汤、参苓白朮散合而饮之，仍用气血二方相间而服。若成浆不破损者，吉。服药不效，反增瘙痒者命也。　　痘疮初出，有四善：红活明润，紧实坚厚，尖圆布散，磊落稀疏。盖痘子赖血以润之，血活则其色如丹砂，如鸡冠；若毒凝血聚，则遂成黑色；今头焦黑者，乃荣血不能流行内外，毒气壅遏，此证甚危。其人必大小便秘，喘急烦躁，宜用七物升麻丸、当归丸、通关散、三乙承气汤，看轻重紧慢用之，以解里之急；得利后以紫草饮、加味四圣散，调无价散以解表之毒，仍用胭脂涂法，疮变红活，以渐起发者吉；若更干黑者凶。庄氏云：斑疮倒靥而黑色者，谓之鬼疮。　　痘子赖气以束之，脾胃强，气实，则肌肉厚，皮肤坚。今痘皮嫩薄，溶溶如淫湿之状，乃脾胃气虚，其人必少食，或自利，宜用十全大补汤去生地黄加防风、白芷，外用天水散，蜜水调拂疮上，以解表之湿热。若起发成浆者吉，渐变痒塌者凶。闻人氏云：疮痘作痒，深为可虑，能调和爱护，勿令有此，乃为上策。　　痘出如灰白色者，气虚也，候齐后以保元加木通、川芎、肉桂最稳。用木通者，取通心气也。　　出不红活，淡色者，血虚也，保元汤中加酒制当归、酒炒赤芍药及川芎；血热者，仍加生地黄，倍黄芪。　　痘出皮肤干燥枯濇者，必难起胀，用溪中白石，洗净烧红，以井花水渍之，使湿气蒸于痘上，顷间光泽甚易起，又能辟秽。　　一出与地皮相似，无臖起之意，乃是红斑，急宜凉血解毒，宜羌活散加酒炒芍药、紫草、红花、蝉蜕、木通、糯米连进数服，或以六一散、保婴丹、紫草膏随意用之亦可。斑退以保元加木香、豆蔻煎服，以解紫草之寒，防其泄泻。若夹疹同出，如治稍迟，则变成黑斑，实难救矣。大抵下紫草，必下糯米五十粒，则不损胃气，无泄泻之患。惟大热，大便秘者，不下糯米，以糯米粘腻故也。余详夹斑夹疹条。　　一出真红焮赤，摸过皮软不碍手者，此系贼痘，过三日变成水泡，甚至紫泡黑泡，此危证也，急少加保元，大加紫草、蝉蜕、红花解之；或煎灯草木通汤调六一散，利去心热而红紫自退。如已成水泡，则保元中大下四苓利之，此千金妙法也。不然，则遍身擦破，赤烂而死。　　痘子初出，不成颗粒，但肤间济济簇簇，如寒风粟子之状，或虽出形与针头相似，稠密无缝，此皆恶候，虽有良工，无能为矣。<br />

                    <br>
                        　　　　　护咽喉<br />
<br />
　　凡疮疹未有咽不痛者，心胃有热，上攻于咽，干濇而疼，宜于发热初出之时预解之，甘桔汤加牛蒡子，甚者射干鼠粘子汤，令毒火解散，不停留于咽喉之间，致生他变也。若初时隐忍，不即解之，以致毒留咽喉，发而为疮，肿胀溃烂，水谷不入，呼吸不能，声哑难言，却欲呼医，悔无及矣。所以甘桔汤，疮出之后，当宜饮之，利咽喉，宽胸膈，清肺金，解毒火也。如兼口舌生疮，齿浮龈肿者，宜甘桔汤合黄连解毒汤加牛蒡子；水浆不入者，射干鼠粘子汤加桔梗、荆芥穗、山豆根。已上证候，须能食，脏腑亦热，方可用；如上焦虽热，却觉小便清，大便溏，饮食不进者，只用甘桔汤，不须加牛蒡子。盖其性凉，为疮疹所宜服者，能透肌出痈疮，是以疮疹亦出也，大便利则不可服。<br />
　　　　　护目<br />
<br />
　　痘疮方出之时，使不入目，以神应膏涂眼四周，或只以胭脂取汁涂之，或敷以水调黄蘗末，或以牛蒡子为末蜜调，贴顖上，或以白芥子末水调，涂足心，此皆养护之良法也。若眼中流泪，或多眵，或目中红赤，此肝火大旺，宜早解之，洗肝明目散加蝉蜕。又有忌食之法，如醲厚滋味，牛鸡鹅鸭，皆不可食。食鸡鹅鸭卵，未有不为目害者。但令食清淡之物，或少入盐，亦无害。如湫隘之家，不可煮鸡鹅鸭卵，其气相袭，亦能损目，不可不知。　　痘疮初出，用鼠粘子为末，水调敷顖门，并无患眼，亦妙。<br />
　　　　　夹疹夹斑<br />
<br />
　　痘疮只出一般者善。凡痘初出，其间碎密若芥子者，夹疹也，皮肉红肿成片者，夹斑也。疹由心热，斑由胃热，宜急解其毒。消疹用黄连解毒汤合消毒饮；化斑用人参白虎汤合消毒饮，或只以升麻葛根汤。夹疹者，加防风、荆芥穗、木通、麦门冬、黄连；夹斑者加石膏、人参、大青、黑参、淡竹叶。如疹散斑解，现出正痘，疏密停匀者吉；痘被斑疹夹杂，不能起发者凶。<br />
　　　　　疱疮<br />
<br />
　　伤寒热邪在表里，未能作汗，当汗不汗，热郁于肌肤，故发疱疮，色白或赤如火丹，头作浆白脓者轻；根下紫色，隐隐在肌肉者重；甚者五内七窍皆有之，其形亦如痘。小儿肌肉嫩薄，尤多此证，非正疮痘也。又云：六腑属阳，有热则易出，是以作肤疮，一出即遍满肌皮之上，痱疮细疱子，见而便没，其所受气浅故也。五脏属阴，有热则难出，其为疮痘在肌肉血脉之间，必先发红斑而后如豆，故名疮痘，其所受气深也。大抵暴热而便出者，必肤疹；久热而难出者，必是正疮痘。肤疹非正疮痘也。愚按痘疮初出，五脏不同：肝水疱，其色微青而小；肺脓疱，其色微白而大；心为斑，色赤而小；脾为疹，色赤黄而浅。及五七日后，不问其初出自何脏，悉成血疱，血疱成脓疱，正如豆样，脓疱之后结痂疕则愈，此方是正疮痘也。或人疑之曰：肺既为脓疱，而血疱之后，又成脓疱者，何耶？盖脓疱之出于肺者，言其初时淡淡如脓，其色白而非黄，俗称白痘者是也。若血疱之后，所结脓疱，则是其疮已熟，譬如果之成实，饱足充满，包裹黄脓，其色黄而非白也。<br />
　　　　　子母痘<br />
<br />
　　痘经于心者必涌出而无渐，经于肾者必沉匿而难见，痘焉有子母者耶？若肝肺脾三经来者，或作两三次而尽标，或作四五次而尽标；或一边灌浆，一边表暴，或回尽而旁隙处痘又增焉；或头面先稀少，身体多布列，而后上焦又添出焉；或身体先稀少，头面多布列，而后下焦又倍出焉，此所谓子母痘者也。盖因元气以渐而至，枭炎以渐而微，不失之峻速以贻莫胜之悲，不失之隐滞而踵攻激之害。疔斑可消溶于起点之时，痈毒自祛除于靥痂之后，非阳明胃，太阴脾二经弗克致也。世俗以先标者谓之望痘，后出者谓之赠痘，意有在焉。<br />
　　　　　禁忌<br />
<br />
　　疮痘本因热而出，热势甚则其出愈难，故斑点未见之时，惟当用平和药，如升麻葛根汤、参苏饮、东垣鼠粘子汤、惺惺散等解利之。或有不问虚实，便以辛热之剂大发之，施之虚者犹庶几焉。若盛实之人，热毒弥漫，荣卫闭塞，里毒甚者，大便不通，小便如血，是谓郁毒不散，毒气无所从出，反攻脏腑；表毒盛者，疮凹而不起，遂成倒陷，或为溃烂，或为痈疮。当此之际，不能解利，至于毙者多矣。是阳气热炽，无阴气以感之也。用消毒饮、七物升麻丸，得毒气解散，荣卫流通，疮子将自起矣。<br />
　　　　　见形三朝生死<br />
<br />
　　凡小儿发热三日之间，热退身凉，凉而复热，热而复凉，然后报痘，从口角颧骨上，两两三三成对报点，至三四五日出齐者，顺之兆也。其或发热只一日，或二日，即见红点，或吐泻腹痛，或战栗身温，不食昏卧，三四日痘不起发，不光泽，惨暗不明，根窠色白，皆虚寒之候也，所谓险也，可治而愈。苟发热太甚，烦躁闷乱，喘急不食，反热而复凉，连热一齐突出，红紫黑色，不起发，不光润，为表中实热，或自太阳天庭方广出起，皆凶之兆，难治。　　报痘时头面稀少，胸前背后皆无，根窠红润，顶尖碍手，如水珠光泽者，上吉也，不必服药。　　报痘时烦躁不宁，腰腹痛不止，口气大臭，出紫点者死。亦有出青斑，如蓝靛色者，皆死证也。　　报痘时色白皮薄而光，根窠全无红色，或根带一点红，三五日即长如菉豆大，此痘决不能灌浆，久后成一包清水，擦破即死，不可因其好看，妄与下药。　　报痘全不起顶，又顶如汤泡，及灯草火烧之状，十日后痒塌而死。　　报痘起红斑如锦纹者六日死；遍身如蛇皮者死。　　报痘时黑斑如痣状，肌肉成块黑者，即日死。　　痘身发热未透而即报点现标，已而复没不见，又出又没者，谓之弄标痘。盖痘疮全凭热透，则肌肤通畅，自然易出；今热不透，则皮肤未热，出而复没，隐而又出，气血衰弱之甚，无力发泄故也，难治。　　痘色红紫焦枯，贴肉不起，皮厚黑如铁，挑之不破，无浆血者，谓之铁甲痘，乃气濇而不行，血枯而不润，磅礡皮肉，八九日内死。　　凡痘子已出，头面要稀疏磊落，颈项上宜少不宜多，胸前要少而疏，如此者其毒则轻；如面上模糊一片，未发先肿，缠项稠密，胸前亦密，此毒甚也，勿治。　　凡痘子出尽，正将起发，其中有发血疱者，比毒伏于心必死；有发水疱者，此毒伏于肝，旋见痒塌而死。古今图书集成医部全录卷四百七十七<br />
<br />
痘疹门<br />
<br />
　　　　证治准绳【明?王肯堂】<br />
<br />
　　　　　起发证治<br />
<br />
　　痘疮之证，热三日出，三日后方起发，此常论也。盖先出者先起，后出者后起。痘疏毒轻，气禀厚者自易出，易发易靥；痘密毒重，气禀薄者自难出，难发难靥。未可拘定日数。时师不知虚实补泻之理，但于起发之初，便用补脾，果内气不足少食者，用之允当，若内实便秘能食之人，宁不党邪为恶乎？非徒无益而反害之。　　痘疮之出，有轻有重，观其形状，即可知之。如一发便出尽者，必重也；疮夹疹者，半轻半重也；出稀者轻。里外微红者轻；外黑里赤，微重也；外白里黑者，至重也；疮端裹黑点，如针孔者，势剧也；青干紫陷，昏睡汗出，烦躁热渴，腹胀啼喘，大小便不通者，困也。善用药者，能使轻者易安，重者不致大困，斯可谓之十全矣。　　凡痘疮疏则无毒，密则有毒。痘疏毒少者，邪不胜正，其气和，其势顺，不须服药。痘疏密布散，邪正相持，其气病，其势险，此宜抑邪扶正，使邪气亟夺，不为正气之贼。痘稠密无缝，正不胜邪，其气乖，其势逆，善治者什可救其二三，不善治者束手待毙而已，故顺者不必治，逆者不可治，险者贵治。此以下专言险逆者之证治也。　　痘子轻者，作三四次出，大小不一等，其起发亦先后循次，大小分明，不相连串，颗粒尖圆，根窠红活，光壮肥泽，此表无病；饮食如常，大小便清润，此里无病。表里无病，大吉之兆，不须服药。　　凡痘密者，多难起顶，但欲皮厚有脓浆色，以灯影之，苟非皮薄，水泡光润，虽平亦无伤。　　凡痘子出得稀疏者，自然易发易靥，不可妄治。若疮稠密，常患其发不能透，宜细视之，但红活不甚长大者，气不足也，用四君子汤合匀气散，加烧人屎治之；如焮肿色带红紫者，血热也，用四物汤合消毒饮加烧人屎治之；如不润泽而干者，此血弱也，用活血散加消毒饮与之；如不起发，不红活，平塌灰白者，此气血俱虚也，用十全大补汤加烧人屎、牛蒡子与之；如有青干者，内服快斑汤，加烧人屎合夺命丹与之，外用四圣散合胭脂涂法，或用胡荽酒，或用水杨汤浴法，务求光壮红活而后已。如中间有成水泡者，防其痒塌，宜先补脾胃，疏风泻火，使肌肉实不作痒可也，十全大补汤加防风、大力子主之。　　疮子起发，只以出匀为期，不可拘定日数。疮出以渐，其发亦以渐，谓之适中。若已一齐涌出，便皮肉处肿，一齐焮发者，此表气虚，毒气奔溃而出。表虚不能收敛，必生痒塌，或成溃烂，急宜救表，十宜散调无价散、活血散，合消毒饮相间服之。若出已尽，当起不起，或起不透，此里气虚，毒气留伏，壅遏而不出，必增烦躁腹满喘促，或后为痈毒，急宜救里，十全大补汤合匀气散，或参苓白朮散调无价散服之。　　痘至四五日停住不甚起者，少后力，宜助之，用生黄芪三五钱，人参二三钱，当归、鹿茸一二钱煎服，或磨入木香少许，儿大者倍之，俟浆满足而止。<br />
　　　　　干枯灰白红紫青黯<br />
<br />
　　如将出成就之际，却色淡不正者，属血虚，宜用补血药，当归、川芎、白芍酒洗之类，或加红花。　　如将成就之际，却色紫不正者，属热，宜用凉药解毒，升麻、黄芩、黄连、桔梗、连翘之类，甚者用犀角屑。　　如用后项诸药色仍不正者，宜兼用二法治之。　　痘疮之毒，必气以呴之，血以濡之，而后可得成熟也。故于起发之时，光壮者气有余也，肥泽者血有余也，气血有余，表里俱和，不须服药。如形长大而色枯燥者，此气至而血不荣也，宜四物汤加人参、麦门冬；如色红润而形平陷者，此血至而气不充也，宜四君子汤加黄芪、官桂、川芎；形平陷色枯萎者，此气血俱不足也，宜十全大补汤合无价散主之；色灰白者，气虚也，四君子汤加黄芪、当归、官桂；色红紫者，血热也，四物汤加红花、地骨皮、牡丹皮。　　凡痘疹起发迟滞，顶平色灰白者，气虚也，其人平日食少，脾胃不足，人参白朮散去葛根加桂、十全大补汤去地黄加木香主之；如曾有吐泻，以致气弱者，四君子汤合益黄散主之；泻未止者，四君子汤吞肉豆蔻丸，甚者陈氏木香散主之；若红紫色焮肿者，血热也，四物汤合消毒饮加红花，外用胭脂涂法解之；干枯者血虚也，四物汤加人参、麦门冬、地骨皮，外用胭脂涂法、水杨汤浴法。　　起发之时，根窠红活，形色润泽者，此血随气行，灌注诸疮，自然红活肥泽，不须服药。如虽起发，干枯无水，谓之不肥泽；带青紫黯色，谓之不红活；其变为黑陷，乃血虚也，四物汤加人参及麦门冬、紫草、红花间进，调无价散，或吞服夺命丹，外用胭脂涂法。<br />
　　　　　顶陷<br />
<br />
　　起发之时，不徐不疾，以渐长大，尖圆磊落，光润坚实，根脚红活，此气充足，载血而行，透彻诸疮，自然尖圆光壮，不须服药。如虽红活，顶平中陷，不成尖圆，色嫩皮薄，不能坚厚，其变为痒塌，为留伏壅遏，乃气虚也，四君子汤合匀气散加黄芪、官桂，或人参白朮散加黄芪、官桂、防风，或调元汤加官桂、防风、白芷、荆芥穗，或十全大补汤去地黄加防风、白芷，或十宣散，皆可选用。若疮皮薄色娇，淫淫如湿者，此气不胜血，宜补气凉血，四君子汤、四物汤去川芎、地黄加黄芪、官桂、防风、荆芥穗。如浮囊虚起，壳中无水者此气不依血，血不附气，其变为痒塌，为痈肿，十全大补汤去白朮加大力子、连翘、防风、烧人屎。　　痘疮起发，尖圆为贵，如四围起，中心平陷者，此有二种：有血化成水，四围高起，中心略低凹者，俗呼为茱萸痘，此中气不足，发未透彻故耳，能食者，至养浆时，尽充满而起矣；不能食者，宜扶中气，人参白朮散主之。有四围沸起，中心落陷无水，犹是死肉，其形如钱，宜急攻之，若待渐变黑点，不可为矣，此名鬼痘，四君子汤合九味顺气散加烧人屎，或紫草饮子，连进服之，外更用胭脂涂法。　　出齐后，痘有小孔，自顶直下至脚，不黑不白，与痘色相同，名为蛀痘，皆因表虚而腠理不密，成此证也。失于早治，大泄元气，不起不发，祸不旋踵。急用保元汤下生糯米、川芎、肉桂、丁香，其孔自密，甚为捷径。连进二三服，不待孔闭而痘自起。孔若黑色，则为疔矣。　　顶陷色白，皮薄晶光者，气虚也，大下保元，倍加酒炒黄芪、肉桂、川芎、丁香、茯苓皮、人乳、好酒进之。　　痘疮起发，有心中凸起，四围干平无水者，或里红外黑者，此由平日感受风寒，皮肤坚木，以致疮毒郁而不散，宜桂枝葛根汤、十宣散以散表邪，外用水杨汤浴之。<br />
　　　　　粘连<br />
<br />
　　痘疮起发，贵于颗粒分明，如其彼此相串，皮肿肉浮，或于本痘四傍旋出小痘，攒聚胖长，渐成一块，此候最重，宜以快斑汤合消毒饮加烧人屎服之，更宜禁忌以防瘙痒之变。<br />
　　　　　陷伏<br />
<br />
　　凡痘疮以起发光壮，红活肥泽为顺。若将起发之时，中间有干黑不起者，须急治之，不可因循以致传变加多，不可救药矣。　　痘疮内而不出谓之伏，外而复入谓之陷。痘疮黑陷，当分四证：　　一则感风寒，肌窍闭塞，血凝而不行，必身痛，四肢微厥，斑点不长，或变黑色，或青紫瘾疹，此为倒伏也，宜温肌发散，桂枝葛根汤加麻黄、蝉蜕，或以紫草饮吞夺命丹，外用胡荽酒喷之，须令温散寒邪，然后热气复行，则其斑自长矣。　　二则毒气太盛，内外蒸烁，毒复入里，必心烦狂躁，气喘妄言，如见鬼神，大小便秘，渴而腹胀，此为倒陷伏也。病邪轻者，宜利小便，解毒连翘汤、通关散，甚者以百祥丸、牛李膏，以泻膀胱之毒，令阳气复还，脾胃温暖，服之身温欲饮水者可治，是脾强胜肾，陷者当复出矣；若加以寒战身冷汗出，耳尻反热者死。然百祥丸太峻，今以宣风散、三乙承气汤代之，外以水杨汤浴之。　　三则内虚而不能使阳气以副荣卫者，出而复没，斑点白色或黑色，其人必不能乳食，大便自利，或呕或厥此胃虚而不出，谓之陷伏也，宜用温中之剂，令其胃暖，荣卫复行，则当自出矣，宜调元汤加丁香、官桂，理中汤加黄芪、官桂，甚则陈氏木香散、异功散，皆可用也，外用胡荽酒喷之。或因悞下之后，毒气入里而黑陷者，则宜温养而表出之，先以理中汤温养其里，后以桂枝葛根汤疏解于表也，不出再加麻黄。　　四则被房室等杂秽恶气冲触而黑陷者，则宜熏解之，内服紫草饮子，外用胡荽酒喷之，及茵陈熏法。<br />

                    <br>
                        　　　　　大便<br />
<br />
　　痘疮自起发之后，大便常宜坚实。缘小儿脆弱，身热而大便不通者则易实，大便自利者则易虚。虽四五日不便无忧也，不能食者听其自便，赖旧谷气为养，至五日后则脓成毒化，解利之剂可用也。能食者三日后不通，不腹满，不里急后重，则亦不必攻之，可用胆导法导之；如不通，以当归丸微令润过，使气道升降，无壅遏之患，不可妄下。　　凡能食者，大便喜润，赖新谷以为养，而旧污之不留，自然脏腑流利，血气和平；不可妄用温补，反增里热之证。　　胃主腐熟水谷，大肠主传送已化之物。故食多少，可以知人谷气之虚实；大便滑濇，可以知人脏腑之冷热。大便如常，是亦疮疹之一顺也。如起发之时，忽然泄泻，此宜急止之，恐肠胃虚，真气脱也。须辨冷热虚实：如泻而手足冷，面色青白，疮不红绽者，冷证也，理中汤丸、豆蔻丸、益黄散，甚则陈氏木香散、异功散，皆可用也。泻下之物，黄又酸臭，渴，手足心热，面赤，疮红绽焮发者，热证也，黄芩汤、五苓散主之。脾胃怯弱，精神慢而不食者，为虚，当温养之，益黄散。身热中满，渴而不食者，为实，当清利之，五苓散。其人或脏气自脱，或因服寒药，致令疮毒陷入大肠，泻下如豆汁，或便脓血，或便黑汁，口内臭气，唇焦目闭加腹胀者，必死之证。<br />
　　　　　手足<br />
<br />
　　痘疮起发欲透，惟四肢稍远，难得均齐，必脾胃素强，能食多者，不须虑此。若脾胃素弱又食少者，手足上疮常发不透，盖脾主四肢，脾虚则不能行其津液，溉灌四肢，所以发迟。以补脾为主，快斑越脾汤；如不令透，其后手足必作痈毒。又手足疮痘多发水泡者，此肝乘脾也，先泻肝，羌活汤加柴胡；后补脾，人参白朮散去葛根加桂。如见而复隐，起面复塌，色紫黑者，此肾乘脾，不可治。<br />
　　　　　头面<br />
<br />
　　头面属阳，疮疹亦属阳，以类相从，故出现、起发、收靥，自头面始。升生浮长，阳之性也。痘疮起发头面，以渐肿大，升生浮长之性，不须忧恐，只要疮子磊落红活，光壮肥泽，待至成脓之后，毒化结痂，而肿亦渐消矣。如疮粘连通串，模糊成饼者，又要红活润泽，以快斑汤、消毒饮合而饮之，或消毒化斑汤以解其毒，更以甘桔汤加牛蒡子，相间与之，以利咽喉，宽胸膈，令饮食无阻也；又以神应膏护目。若灰白青黄干燥疮面肤起者，皆死证也。其头面肿有不闭目者毒浅而轻，有闭目者毒深而重，亦待疮熟肿消而目自开；若疮未成肿消目开者，此陷也，勿治。<br />
　　　　　痘疔<br />
<br />
　　痘疹之毒，自内而出，冲突气血，发散腠理。初出一点血，乃身中气血被毒驱逐，现于皮肤之外，其成形者气也，成色者血也。毒火太甚，煎熬气血，先至之气则削矣，血则枯矣，气削血枯，腠理反闭，毒不得出，未免复入于里，遂成陷伏。时人以黑疮子为痘疔，又曰鬼痘者，深恶而畏之词也。此乃毒气郁遏，非外感风寒，内虚吐利，杂气触犯者可比。古人立方，如大小便秘，腹胀烦躁者，则下之；但小便秘者，则利小便解毒。自利者，以泻脓血为顺，水谷为逆，却不立方。以毒虽入腹，皆泻出也，攻之则无可攻，补之则不可补。昏闷不醒者，用龙脑膏以去心中之邪；枯黑不起者，或内用无价散以解在里之邪，或外用水杨汤、四圣散、胭脂涂法以解其表，使邪气得出，皆良法也。为工者合下即下，合利即利，合发即发，或解其里，或解其表，应变出奇，勿泥常法可也。<br />
　　　　　发疱<br />
<br />
　　痘疮发疱，亦与黑陷相似，外出内入虽不同，而毒气壅郁则一也。或发水疱，或发血疱，或赤或紫或黑，但见此证，十无一生。然亦有似是而非者，不可不辨。其人身上原有灌疮，或破伤疮未痊，或虽痊瘢痕尚嫩，一旦痘出，则疮瘢四围，痘必丛集者，物从其类之理也。发生之后，必然作疱者，腐败皮肉，气色先变，宜与完肤有别也。治此者先以针破，吮去恶血后，以胭脂涂法合百花膏傅之。此疮又易作痒，起发之后，常宜以茵陈熏法熏之，勿令爪伤；若被抓搔，则反复灌烂，淹延不愈，变为疳蚀坏疮，以致不治者多矣。　　痘起六七朝，脓浆未曾充裕，头面身背或手足关轴，遽起水泡，或似葡萄样，或似鹳子大，或如被单联盖，因肝荣不能以资浥，而肺金窃势以陵侮，准服三化丹。歌曰：七朝泡起势相陵，三化丹中二味金。白朮、茯苓俱二两，四般法制用工深。一两要同归酒浸，一两和却乳参蒸。一两再加雄附煮，一两分与炒米停。为末必须甜醴服，自然泡里注黄金。痘里起泡，多患乎脓浆不能充灌。若虚泡结轴，十中八九，泡内微有脓浆，滋养元气，寒剥之剂，毫不可投；或单用浑天汤和人参酒服，但恐痒作而泡溃，死在旦夕耳。<br />
　　　　　起发不透<br />
<br />
　　痘疹起发欲透，磊落尖圆，光壮肥泽者上也；根脚横开，皮起水涨者次也；顶皮不起，根脚不开，犹是先出之形，不见新生之水，此谓起发不透。审查证候，如气本实者，必曾感风寒，以桂枝葛根汤合夺命丹发之；如气本虚，必不能食，或吐利，以人参白朮散合夺命丹，以补中气而发表邪；如欲成陷伏者，依前四法治之。若时日已多，发犹不透，或烦躁不安者，此毒热在里，心恶热，以导赤散送服牛黄清心丸，以解散热毒导引心火也。或啼哭者，凡人五脏平和则神宇安静，今五脏蕴毒，内外蒸郁，神不安舍，以导赤散送服安神丸，使郁热解散，神宇清快也。若谵言妄有见闻，时狂叫者，此五脏热毒蕴积，阳气独盛，无阴气以和之，大便必不利，以当归丸微利之，再行胆导法，使无留滞，易快利也；甚则三乙承气汤主之。若昏不知人，腹胀喘呼，死证也。<br />
　　　　　阳毒<br />
<br />
　　七日前阳毒者：凡疮也，以儿未出痘之先，或生疥疮，有形窠而成脓，因而发热出痘者；或凡疮未痊，因而出痘者；或凡疮方结成瘢，因而出痘者。盖凡疮未痊，及初结瘢处，肉分必虚，毒趋虚处而出，故阳疮阳毒，杂为一党，气血俱盛则易成浆，气血衰弱则枯燥干红，与诸疮俱不成浆，治法与顶陷同。　　起发最忌泄泻，故特着之。其他证候，如发热痛痒，腹胀烦躁谵妄等，各有本门，宜就彼中查之，兹不赘叙。<br />
　　　　　起发吉凶<br />
<br />
　　痘疮放标以后，渐渐起胀，先出者先起，后出者后起，微红光泽，根窠明润，面目渐肿，能食无杂证者吉。　　大抵痘胀一分则毒出一分，至六七日不尽，胀又黑色者，死。　　鼻有涕，口有涎，眼有泪者可治，俱无者大凶。　　凡痘子已出，自放标之日算起，如当起发，不应有浆，先有戴浆者；如当作浆，不应收靥，便有干收者，此皆恶候，治之无功。　　口唇者，脾之外候，人以脾胃为本，不宜受伤。如初发热，唇焦裂者，此毒发于脾，便宜用泻黄散解之。不知早治，痘子之出，丛集于唇，及至起发之初，诸痘尚未试浆，此痘已熟，内带黄浆者，此恶候也。待诸痘成浆，此疮已靥，唇皮揭脱，渐变呕食呛水，昏睡而死矣。　　大抵起发之初，疮头便戴白浆者，不分何处，并非佳兆，不特口唇为然。盖痘疮初出一点血，血化为水，水化为脓，脓成而毒解，此自然之序也。若初出之时，半是水疱，或才起便有带浆者，或未成脓即干收者，火性躁急，失其自然之序，不应至而至，所谓早发还先萎也。此毒火所为，倏忽之间，焰息气尽而死矣。　　痘疮最要以渐起发，磊落红活，如一发都起，无复颗粒，模糊串连，不红活带灰白色，面上浮肿，如锡饼形，此恶候也。其人能食，大小便如常，无他证候者，吉；若食顿减，或原不能食者，凶。凡起发之时，痘疮稠密，又见陷伏烦躁狂叫之证，或口中出臭气者，此毒火熏煎，肺烂胃败之气也；或不饮食失声者，此咽喉肿烂也；寒战咬牙者，邪传肾也；或闷乱者，神已丧也；或体寒者，阳脱也；或呕或泻者，肠胃俱败也。经云：五脏气绝于内者，利不止，六腑气绝于外者，手足厥。凡见以上诸证者，皆不可治。<br />
　　　　　灌浆证治<br />
<br />
　　痘疮初出一点血，只成小小血疱，起发则渐长大，血化成水，为水疱，至水疱转作脓疱，始成实矣。成实之时，却要个个成脓，肥泽饱满，根脚红活，又苍蜡色，如此者可以刻定日数，而知收靥之期。　　痘疮初出，或中心陷下者，或顶平者，或根窠白色者，其人能食，或治不乖方，以至起发之后，陷者尽起，平者复尖，白淡者变红活，窠中血水已化为脓。夫陷起平尖，起发可谓透矣；红活饱满，气血可谓足矣；水化为脓，毒亦解矣；表无痛痒之证，里无吐泻之证，是表里又无病矣。如此者，坐待收靥，不可妄投汤剂。　　痘子轻者，常作三四次出，有大小，有先后。起发亦作三四次，先出者先起，后出者后起，大者自大，小者自小，亦如初出之样；待至养浆则先长者先作浆，后长者后作浆，大小亦如之，磊落分明，不相粘连者上也；痘子密者，长大胖壮，以至作浆，未有不相串者，只要陷者尽起，无处不透，转成脓浆次也。脓成之后，毒气已解，无复留伏矣。　　人言痘疮只到成脓，则毒气化解，使称无患，不知脓亦有凶有吉。如疮皮坚厚，脓浆浑浊，约束完固，无少破损，此真吉兆；若疮皮软薄，脓水清淡，渗漏淫湿，易于破损，此犹凶也。惟疮久熟，时日已过，当靥不靥者，则脓复化为水，皮亦易破，勿依此论。　　痘疮起发之初，已当避风寒，远人物，节饮食，守禁戒；到此养浆之时，比之起发，尤加谨焉可也。盖前此人病未久，气血犹强，足以御乖戾之变，至此则气耗血亏，精神减损，少有乖戾，不能任之，况疮始成就，尤易独犯，不可不加谨矣。如天大热，则彻去衣被，令常清凉，但谨门窻帷帐，勿使邪风透入；天大寒则添厚盖覆，令常温暖。更用亲人左右夹之，房室中可明亮，勿绝灯火，常烧辟秽香，加乳香，令香气袭人，日夜常用，一人看视，互相更代，勿令疲倦，恐或作痒，为之抚摩，莫使悞破以致灌烂，结痂不美。<br />
　　　　　不作脓<br />
<br />
　　凡痘疮出欲尽，发欲透，至于养脓，便要成脓，饱满者脓已成也，浑浊者脓之形也，黄白者脓之色也。若当作脓之时，犹是空壳，此气载毒行，血不附气。毒者血也，血既不至，则毒犹伏于血中而不出，四物汤合紫草饮加蝉蜕主之。如已成水，清淡灰白，不能作脓，此气血俱虚，所有之水，乃初时一点血气解而为水，非自内潮起之水，十全大补汤主之。此二证者为痒塌，痈毒，不可不知也。　　痘疮初发之后，正待作脓，却不作脓者，此与不起发而黑陷者，分四证同论。如感风寒则当温散，桂枝葛根汤加黄芪、白芷、防风；毒气盛则宜托里解毒利小便，紫草饮子、连翘汤相间服之；大便秘者，宣风散；内虚，宜温里，十全大补汤、陈氏木香散；触犯宜熏解，内服紫草饮，外用茵陈熏法；若烦躁昏闷者，龙脑膏。　　薛氏云：若灰白色，或痒而脓不贯，用紫草、四君、木香；色赤或痒而脓不贯，用紫草木通汤；贯而脓清稀，用参芪内托散；不应，加附子，缓则不救。　　顶陷无脓为逆，急用保元加川芎、肉桂、归芍、木香、糯米煎熟，加人乳、好酒温服。　　色白如水晶，内无脓者，宜保元加糯米、人乳、好酒进之。　　按病者元气素弱，或出痘时因稠密，故服解毒之药太多，或起发时曾有吐利等证，俱伤元气，虽用参、芪等助发脓浆，而犹恐元气薄弱，止灌清浆，或缺而不满，且有痒塌痈毒之虑，宜于前药内加上好鹿茸及紫河车丸药，仍进八味二花散为妙。　　曾见痘疮初出磊落，起发亦透，只待结脓窠之时，却不作脓，往往变为坏证者；或因其人不能食，脾胃虚，又自利，不知调理者；或出未匀，发未透，毒气陷伏，妄谈稀疏者：此皆人事之不修，非干时毒而然也。<br />
　　　　　脾胃<br />
<br />
　　痘疮已长，脓浆欲成之时，专以脾胃为主，脾胃强则气血充实，自然脓浆易成，饱满坚厚，不须服药。脾胃弱，则气血衰少，不能周灌于身，使之作浆，虚软清淡，虽有浆亦水而已，宜十全大补汤去地黄加木香，或人参白朮散去葛根加黄芪、官桂，多服乃佳。然脾胃强弱，于食多少，大便坚利求之：食少大便坚者，脾胃之气犹足也；若泄泻，则脾胃益虚，四君子汤送下豆蔻丸；利止，复以人参白朮散去葛根加黄芪、官桂服之。便清要能食，不能食者，亦依上法。如能食大便坚，数日未更衣者，用胆导法通之，使气得疏通，荣卫和畅，不致斑烂也。<br />
　　　　　泄泻<br />
<br />
　　痘疮出形起发，并不宜泄泻，恐里气虚，毒邪不出，反成陷伏，故以泄利非佳兆也。若成浆之时，尤不宜利，比之于前，殆有甚焉。盖前此为病未久，脾胃尚强，足以任之。今则病久，津液已衰，脾胃已弱，若复泄泻，则仅存之气重竭于内，方张之毒不能成于外，或为痒塌，或为倒靥，或寒战咬牙，虚惫而死。轻则人参白朮散去葛根加木香、官桂、黄芪，甚则陈氏木香散、异功散、肉豆蔻丸，可以并进；不效，亟服不二散。<br />
　　　　　便秘手足厥冷<br />
<br />
　　痘疮手足和暖为贵。养浆之时，手足发热，手足必有汗，此毒热郁于中，必大小便不通，脉沉滑数，疾宜利之，三乙承气汤去芒硝主之。手足厥逆者，此阳气欲脱，必自利不止，或吐，脉沉细微弱，或浮大而虚，宜急温之，理中汤加熟附子，或陈氏异功散。服药后手足和暖者生，厥者死。若大便秘，小便不通，烦躁狂妄，腹胀喘而渴，脉沉滑数，疮不起者，此陷伏之证，为阳厥，百祥丸、三乙承气汤主之。<br />

                    <br>
                        　　　　　烦躁<br />
<br />
　　痘疮始终贵于安静，脓成之时，毒已化解，脏腑平和，神宇爽快，尤宜安静也。若忽加烦躁，不得眠者，但就痘子上辨之：如脓多清淡而不满足，此毒犹在里，未得尽出也，龙脑膏主之；如脓已成，又饱满，因发热干浆而烦者，此宜利小便，导赤散主之；如疮子太密，脓成之后，心血亏虚，虚烦不得眠者，四物汤去川芎加人参、麦门冬、栀子仁，又酸枣仁汤主之。<br />
　　　　　错喉呕哕<br />
<br />
　　凡痘疮密，咽中亦有之。成浆之时，咽疮早熟，肉虚皮薄，易致破损，疮瘢新嫩，触之即痛，痂皮沾滞，痰涎缠裹，所以堵塞，饮食难入，勉强吞咽，则为疼痛所苦，痰涎所隔，是以水入则呛，谷入则呕也。如语言清亮者可治，甘桔汤加牛蒡子、天花粉，利咽膈，化痰涎，惟多饮之，自然平愈。若声哑嗄，语言不出者，咽喉溃烂，不可治矣。<br />
　　　　　痒<br />
<br />
　　凡痘疮皮嫩色娇者，到成脓时，多生瘙痒，先当调理，勿令有此可也。若失于早治而发痒者，内服消风化毒汤，外用茵陈熏法；破者以白龙散敷之。大抵痘疮作痒，乃是恶候，吉少凶多。如其人能食，或大便坚，抓破之处，复灌成脓，原无痘处绩出，大小不等，虽尽抓破可治，内服十全大补汤、苦参丸间而与之，外以灭瘢救苦散、合百花膏涂之。若瘙痒之时，其人颠倒闷乱，抓破之处，不复肿灌，或成坑窟，或即干黑，或皮自脱，又加以呛水呕食，水浆不入，或泄泻，或寒战咬牙，或失声，或手足厥逆，或狂叫，皆死证也。<br />
　　　　　头面<br />
<br />
　　凡视痘疮，以正面为主，五脏精华皆萃于面故也。身上疮有痒者，或至抓破，不能为害。惟正面疮不可犯动一处，苟于眉目鼻面之间，抓破一处，此肺有热也，急用甘桔汤加牛蒡子以解之，其痒即止，乃佳兆也；若痒不止，浸淫渐开，气愈泄而痒愈急，必至满面抓破而死。　　凡痘疮起发养浆之时，额上疮如火烧汤浇之状，溃烂破坏，无复完肤，或两颊之傍，亦如是样，不待抓搔而自破烂者，以渐而开，沙崩之势，莫之能御，壳焦水去，似靥非靥，阳气脱而死。　　痘疮作浆之初，面上诸疮未尽成脓，或鼻准头疮先干如橘子色者，或眉心疮自干黑者，或唇上疮焦黑者，或两耳上疮自收者，或两颊疮如饼，中间干陷者，此名倒陷，乃死之候，不可认作正收，对人妄言。<br />
　　　　　手足<br />
<br />
　　手足痘疮，最要脓浆饱满，乃脾胃强，气血足也。若灰白色，或清淡水，或虚馁鳖塌，此脾胃弱，快斑越脾汤主之。如此者纵得收靥之后，必手足腕膝及关节之处发痈毒也。<br />
　　　　　肩背臀<br />
<br />
　　痘疮初出起发，邪气虽旺，正气亦强，足以任之。至于成浆，则气血渐耗，精神渐弱，有不胜之状，起止艰难，多喜仰卧，惟肩髆背臀之疮，辗转摩擦，最受亏苦。若痘子好者，自然坚厚，耐久不破；其次则收靥稍迟，脓熟自溃。最可恶者，如汤火之疱，水去皮脱。又疮自破，清水非脓，黑(黑干)干焦，皆是不治之证。<br />
　　　　　漏浆<br />
<br />
　　歌曰：才试浆时未饱囊，疮头有孔漏脓浆。依然团聚封疮孔，泄去真津毒气藏。盖痘疮作脓窠之时，最要皮厚，包裹完固。若脓未成，忽然疮头有孔，其水漏出，或结聚成团，堆于孔外者；或水去窠空，自干黑者，俗名漏疮，必死。若脓熟之后，窠皮亦熟，浆水沸出，因而结靥，此头额正面之间多有之，俗谓之堆屎收，不可以漏疮例论。盖漏疮脓未成，堆屎收脓过熟也。<br />
　　　　　咽喉不利涕唾稠黏<br />
<br />
　　疮痘者，每至作脓窠之时，咯唾痰涎，稠粘脓结，或有脓血夹杂者，咽喉不利，饮食亦少。此肺受火邪，津液不足，故多黏痰，喉舌牙齿之间，疮溃血出，惟用甘桔汤加牛蒡子、天花粉，清肺化痰利咽膈，直待收靥之后，自然平和，不可妄用太凉之剂。<br />
　　　　　睡梦呢喃<br />
<br />
　　痘内之脓，皆身中之血熏蒸而成。疮痘稠密，脓血周遍，津液消耗，心主血，血虚则舍空，故心热者虚烦不得眠，酸枣仁汤主之；心虚者喜睡，梦中呢喃，如与人言者，多怪诞之事，唤之不醒，安神丸主之；若昏闷甚者，先以龙脑膏开其心窍，后以安神丸、人参麦门冬汤下之。<br />
　　　　　腹痛<br />
<br />
　　痘疮初出腹痛者，毒在里也；起发不透腹痛者，陷伏也。若作脓则毒已出，又无陷伏，忽然腹痛，其人不大便者，必然燥屎也，当归丸、胆导法以通之；便清者，必受冷也，急与理中汤加桂，或黄芪建中汤加木香主之。　　痘疮其出已尽，其发已透，其脓已成，表无邪也；能食，小便清，大便润，里无邪也。一向平安，忽然腹胀作痛，烦躁喘促，痘疮色变，如灰木之状，此必伤食得之，先以丁香脾积丸，原物汤下，去其宿食；后以人参白朮散去葛根加青、陈橘皮，与养脾丸相间调之。<br />
　　　　　斑烂<br />
<br />
　　夫痘疮脓熟溃烂者，常候也。若未成脓先即溃者，此名斑烂。其由当发散而不发散，则毒气闭塞，喘促闷乱；不当发散而悞发散，则热毒随阳气暴出，遍身皮肉溃烂。此不善表之过，宜调脾进食，令大便得所，安养荣卫，生肌解毒，解之不至于冷，调养不至于热，方为良法，宜十全大补汤去桂枝，多加防风、荆芥穗。大便秘，以胆导法润之；脓水不干，以败草散衬之；斑烂作脓痛甚者，以天水散和百花膏涂之。又有发表过甚，外为斑烂，而内虚阳气不守，脏腑自利，比又急当救里解表，陈氏木香散主之；厥逆者异功散。<br />
　　　　　板黄<br />
<br />
　　痘澄脓则毒尽全美矣，何有乎板黄？岂知玉不在乎厚薄，而在乎体之纯；珠不在乎大小，而在乎体之明；痘浆不在乎饱满，而在乎黄活。夫黄者，中央上之正色。浆汲乎脾，其黄自润正者也。彼痘气得其卫而不逆，血养其荣而不伤，囊窠鼎耸，脓浆澄注于中者，活动而不腻塞，明润而不死色，乌有所谓板黄者哉？若阴阳离其正气，枭毒肆其残虐，根窠薄劣，囊房夷委，脓浆之澄注于中者，板腻牢则死塞而不活动，干蜡而不明黄，以手指抵之，凝结板定，五经瘅而二气截矣，此谓之板黄。若方广天庭板黄，而余者润活，痈毒必结于脑项；腮脸板黄而四体润美，痘痈必发于肩阜；肚腹板黄者，痈起于曲池、三里；背脊板黄者，痈结于两轴尻骨。遍身板黄者死，项颈前后板黄者死，头面板黄者死，眼眶唇上板黄者死，两胁阳球板黄者死。观此而痘囊之脓，固欲其充黄，尤宜润活也。<br />
　　　　　灌脓吉凶<br />
<br />
　　灌脓时根窠红润，脓浆满足，如黄蜡色，二便如常，饮食不减，此为吉证，不须服药。　　灌脓时纯是清水，皮白而薄，与水泡相似，三四日后抓破而死。　　灌脓之时，痘中干枯，全无活血，此名空仓，不治。　　灌脓时吐利不止，或二便下血，乳食不化，痘烂无脓者死。若二便不下血，犹可用止泻健脾之药。　　灌脓时二便闭，目闭声哑，腹中胀满，肌肉变黑者死。<br />
　　　　　收靥证治<br />
<br />
　　痘疮成脓之后，鲜明肥泽，饱满坚实，以手拭之，疮头微焦硬者，此欲靥也。大小先后，以渐收靥，不失太急，不失太缓。已靥者痂壳周圆，无有突凸陷凹者，干净无淫湿破溅者，此为正靥，否极泰来之象也。　　凡痘疮收靥，不可以日数拘也。大抵痘本稀，元气实者，自然易出易靥；若疮本稠密，元气虚者，难出难靥也。只要先后有次，疾徐得中，饮食如常，便无他证。如收太急者，毒邪未尽，煎熬津液，以致速枯，非正收也，必为目病，为痈毒，为诸怪疾，甚则夭亡，微则残废。宜微利之以彻其毒，当归丸主之。　　如收太迟者，中气已虚，脾胃太弱，不能荣养肌肉，使之完就，以致溃烂，内服十全大补汤，外用败草散衬之。　　斑疹脓而不焦，此本治失清凉之气，有如五谷得阳气而成熟。非凉风至则不能实也，天地严肃之气一加，则万物秀而实矣，与斑疹何异？须察何经而清凉之。或下而成严肃之气，则疮气必不至于脓而不痂矣。要当知之，余毒不尽而疾作，盖出于此。　　当是清凉饮子下之是也。<br />
　　非阳和则苗不秀，非严肃则秀不实。　　五七日痂不焦，是内发热蒸于外，故不得焦痂也，宜宣风散导之，用生犀磨汁解之，必着痂矣。　　刘洙《疮子诀》云：痘发如脓窠不肯靥者，但调沙糖水与吃。刘提点云：亦曾试用，但后来结瘢痕白。　　痘欲靥不靥，其痂欲落不落，若腹胀烦渴，忌食水蜜生冷之物，若食之，转渴而死，急与木香散救之；如身热烦渴者，宜服人参麦门冬散；身热大渴，人参白朮散；如不愈，仍服木香散。窃谓前证乃脾胃气虚，津液不足所致，非实热为患也。如身热烦躁，手足发热，脾胃有热也，用人参麦门冬散；身热作渴，手足微冷者，脾胃气虚也，用人参白朮散；腹胀泄泻，或寒战咬牙，脾胃虚寒也，用十一味木香散；泄泻气促，手足并冷，脾气脱陷也，用十二味异功散。凡疮结痂作靥，皆由元气充实而内融也。若审见虚弱，便与滋补，血气无亏，可保终吉；若见不靥而投补剂，恐无及矣。<br />
　　　　　溃烂<br />
<br />
　　痘疮过期不收，遍身溃烂者，此与斑烂不同，乃熟太过也。其候不同：或因天寒失于盖覆，使疮受冻而不收者，宜内服五积散，外用乳香烧烟于被内熏之；或因天热过求温暖，使疮被蒸而不收者，宜内服人参白虎汤或五苓散，外减去衣被，令少清凉，以天水散扑之；或大便秘结，内外极热，毒气散漫，无阴气以敛之而不收者，宜内服宣风散或三黄丸、四顺清凉饮，外用胆导法，以败草散衬之；或泄泻气虚，脾胃弱，津液少，肌肉虚而不收者，宜内服陈氏木香散，外用败草散；或因渴饮冷水过多，以致水渍脾胃，湿淫肌肉而不收者，内服五苓散；如因食少气虚而不收者，人参白朮散去葛根加桂主之。已上诸证，以法治之，已溃者结薄痂，未溃者结痂，方为佳兆；若痂皮俱不结者，成倒靥矣。　　痘已成脓之后，过期不靥，以致溃烂，脓汁淋漓，不可着席，粘惹疼痛者，用败草散或荞麦粉，以绢袋盛，于身体上扑之，更多布席上衬卧尤佳。面上欲不成瘢(黑干)者，用灭瘢散和百花膏敷之。<br />
　　　　　倒靥<br />
<br />
　　痘子初出，磊落成个，后来长大作脓，始相连串，外虽相串，皮下犹一个是一个，至于结痂，肿消脓干，现出初来本形，所以收藏敛束，要完全坚固，复成个数为贵。或根脚相通，皮肉尽串者，结痂之时，亦要干净，无有淫湿及溅破者，次也。若未成痂者溃烂，已成痂者只是嫩皮，此倒靥也。　　痘毒当靥不靥，复入于内者，谓之倒靥，此死证也。元气素怯，又不食，常自利者，陈氏木香散、异功散，死中求活，圣药也。如原无泄泻，大便久秘，今添腹胀喘呼，此毒盛薄蚀元气，复入于里，宜急下之，排毒散；若不急下，则肠胃不通，荣卫不行，益加喘满躁闷而死矣。若毒入里，忽然自利者，此人脾胃素强，毒气难留故自利，须看利下之物：如利痂皮脓血者，毒气得出为顺，不可止之，待利尽脓血自愈；如利水谷者，此毒气反驱水谷，脾虚不能制之，其证为逆，不可治也。　　如痘疮破损溃烂者，复肿灌作疮，不致干枯，原无痘疮处复出一层，如初出之状，亦以渐起发作脓者，此里气充实，毒不得入，犹在于表，未成倒靥，逆中之顺证也。但痘子重出一番，必其人能食，大便坚，足以胜其再作之毒。如食少大便润者，用十全大补汤、人参白朮散、肉豆蔻丸主之。盖病久气虚，惟利温补，不可再解毒也。<br />
　　　　　不靥闷乱哽气腹胀<br />
<br />
　　痘疮十一日至十二日，当靥不靥，身热闷乱不宁，卧则哽气，腹胀泄泻，寒战咬牙，急用异功散加木香、当归以救阴阳表里，助其收靥。窃谓前证若手足并冷，属脾胃虚寒，宜用十二味异功散；手足微冷，属脾胃虚弱，宜用五味异功散加木香；若手足热，大便秘，属脾胃实热，宜用清凉饮救其阴以抑其阳。<br />
　　　　　泄泻<br />
<br />
　　痘子初出以来，表里俱病，收靥之时，表邪已解，里气当和，大便宜润，小便宜清，忽尔洞泄水谷者，此中气暴虚。不能禁固水谷，或毒气乘虚入里，欲作倒靥，并宜陈氏木香散、异功散、肉豆蔻丸主之。利止者佳，利不止者阳脱而死。<br />
　　　　　面<br />
<br />
　　痘疮溃烂，先伤于面者：面乃诸阳之会，痘乃纯阳之毒，以类相从，如水就湿，火就燥也；又心之华在面，诸疮皆属于心，心火上炎之象。如面疮已破，肿消目开者，此不着痂，先已干燥，病为倒靥，死在旦夕。如已破复灌，满面成饼，焦裂溅起，脓血淋漓，食谷则呕，饮水则呛，咯唾粘涎，语音哑嘎，口中气臭者，此脏腑败坏，故诸证尽见也，淹延闷绝而死。如疮溃肿，饮食无阻，大小便调，更无他苦，如上证者，此则可治，内用十全大补汤、升阳解毒汤相间服之，外用灭瘢救苦散、百花膏合而敷之。<br />
　　　　　人中<br />
<br />
　　人中为任督交会之衢，督乃阳脉自人中而上，任乃阴脉自人中而下。故自准头至印堂，与颏至鸠尾相应；印堂至发际，与鸠尾至膝相应；发际以上，与膝已下相应。痘疮收靥，但观面上收到之处，则知身上收到之处矣。凡痘子自人中上下左右，先出先靥者吉，阴阳变合，相济之理也。若自额角先靥者孤阳不生，足下先靥者孤阴不长，皆凶兆也。<br />
　　　　　头足<br />
<br />
　　造化之理，生于阳者阴成之，生于阴者阳成之。故痘疮收靥，头自发际已上，阳气独盛，谓之孤阳；足自膝以下，阴气所聚，谓之寡阴。所以诸疮皆靥之后，此二处难靥，乃造化自然之理，不可作倒靥论。<br />

                    <br>
                        　　　　　疳蚀<br />
<br />
　　痘已靥未愈之间，忽然风邪搏之，成疳蚀疮，宜雄黄散、绵茧散治之；久不愈，多渍骨伤筋杀人。　　前证属足阳明胃经，其方解毒杀虫之剂，若毒发于外，元气未伤者，用之多效；若胃气伤损，邪火上炎者，用芜荑汤、六味丸；若赤痛者，用小柴胡汤加生地黄；肝脾疳证，必用四味肥儿丸及人参白朮散，更佐以九味芦荟丸。　　痘疮结脓巢之先，或曾伤犯破损者，灌烂成疮，至于收靥，此独不靥，脓汁不干，更多痛楚，若不急治，渐成疳蚀疮，损骨伤筋，以致横夭，宜内服十全大补汤，外用灭瘢散和百花膏敷之。　　痘子已成疳蚀疮者，若在肢节，及诸虚怯软弱，血气俱少之处，色青紫黑，肿痛溃烂，以渐延开，血自出者难治；若所生之处，在于阳分，不痛不烂，色不变，血不出者，以绵茧散主之。<br />
　　　　　口疳<br />
<br />
　　痘八九朝之期，虽澄黄结蜡，而口中恶臭喷外，上下牙床溃烂，舌板堆裹黄垢，名曰口疳，若不早治，则床脱牙落而成漏矣，速将出白散吹之。　　歌曰：痘中疳臭世休轻，脱床落齿漏淹成。出白散方多不识，细茶薄荷共煎浓。乱发滚汤摩洗净，指缠拭口去膜腥。才将青黛硼砂片，薄荷僵蚕与铜青。按制研为极细末，吹来顷刻痘疳平。　　余治痘疳，单用人中白煅过，和片脑、薄荷吹之；朝夕用细茶、黄连、薄荷煎汤，频漱口后吹之极效。<br />
　　　　　喉痹<br />
<br />
　　痘至七八朝之际，而喉内锁紧，肿痛难咽，毒峻于阳明而然也，金虚则呜，当以稀涎散吹之。　　歌曰：喉中锁痛觅稀涎，山豆根真效可言。薄荷熊胆相圭合，再把茶芽总共研。随时吹入喉门里，顷刻之间痛遂痊。此方甚妙，熊胆、山豆根，须要识得真正者，方可用此获效，否则以为无用之方矣。<br />
　　　　　发热<br />
<br />
　　痘疮常宜温暖，有热不可尽去。如一向身温，今反发热者，俗名干浆，此亦常候。只怕内伤饮食，外感风寒，以致发热，又当别论。然病久气虚，不可轻用汗下。因外伤者，桂枝葛根汤加人参；因内伤者，木香大安丸主之。　　歌曰：待到浑身脓永干，人情倦怠尽偷安。不知禁忌多翻变，一篑终亏九仞山。盖收靥之时，人心怠忽，居处饮食，不知禁忌，以致变生异证者，纷纷皆是也。行百里者，半于九十，可不慎哉！<br />
　　　　　收靥吉凶<br />
<br />
　　痘疮收靥，圆净坚厚如螺靥者，上也；头穿脓出，堆聚成痂如鸡矢者，次也；皮破脓出，痂薄如纸者，又其次也；皮烂脓溃，不成痂皮，脓汁腥臭者，斯为下矣。如已过期，譬如瓜果熟久则烂，此造化之常，还作顺看；若未及期，则为斑烂，乃逆候也，变倒靥而死。　　结靥时色转苍蜡，一二日从口唇四边结靥，由胸腹收至两腿，然后脚背和额上一齐结靥，落而愈者吉。结靥时遍身臭烂，如搭饼，臭不可近，目中无神者死。结靥时遍身发痒，抓破无脓，皮卷如豆壳干者死。　　结靥时，寒战，手足颤掉，咬牙噤口者死。　　落痂后瘢痕雪白，全无血色者死，急宜补气血养脾胃，庶几可活。　　患痘八九日充灌回谢，宜保全矣。然有回至项颈而死者，有回至胸前而死者，有回至脐上而死者，有回至阳物而死者，其故何欤？曰消息盈虚，自有定数。若痘证仅取其浆灌则可也，倘元气所禀者，本是薄劣，痘兼多蔓，遂用毒物尽以发之，再投升劫之剂，尽把元气赶上，痘虽充灌，然外囊实而内体耗蠹矣，五经伤而不能斡补矣。颈上喉突气窝，肺之关辖也，肺气先绝，回至此则魊绊而死。胸阜，心之关辖也，心脉先绝，回至此则死。脐乃脾之关辖也，脾脉先绝，回至此则死。眼眶乃肝之关辖也，肝脉先绝，回至此则死。阳物乃肾之关辖，肾脉先绝，回至此则死。本拔则枝枯，源塞则流涸，自然之道也。若语其变，风寒不知慎护而致枭邪逼于中，饮食不知撙节而致脾胃伤于内，肚腹肿胀痰喘不息，于是回至各关辖而死者，亦有之也。又有一样嚣痘，视之若似黄脓灌满，回至胸前则死，此真魊痘也。<br />
　　　　　落痂证治瘢赤黑<br />
<br />
　　疮痂落后，其面瘢或赤或黑者，用四白灭瘢散，临睡以清蜜水调搽面上，至晓以水涤去之，自然白莹，脱去；更宜爱护，不得早见风日，经年不灭。如疮瘢突起成凸，此热毒未尽，解毒防风汤主之，外更用蚬子内水摩之。如陷下成凹者，此脾胃虚不能长肌肉也，人参白朮散加黄芪主之。<br />
　　　　　瘢黑暗<br />
<br />
　　凡疮瘢头面浑身并黑暗者，未可便说无事，犹恐日前未甚作脓，收靥太急，此倒靥归肾也。但察其表里：如壮热，大渴未除，烦闷昏睡，少食或大便不通，或自利，此真倒靥归肾也；若身温暖爽快，食渐加，大小便调者，此疮瘢本色，无虑也。<br />
　　　　　痂不脱<br />
<br />
　　痘疮收后，其痂自脱者佳。不脱，以百花膏润之，令其速脱。稍迟，则干硬深入肌肉，经久方脱，遂成瘢痕。然久而不脱者，脾胃虚也，人参白朮散加黄芪、官桂主之。不可挦掐剥去，若不禁手，反伤皮肤，复灌作疮，翻复溃烂，一时难愈，其后多成疥癞也。　　痘疮粘着皮肉，不肯脱落，此表虚也，尤当禁忌以防异变，宜调元固表汤主之。　　凡疮痂日久，当脱不脱者，胸背手足无妨，惟面上不脱，必成瘢陷。未脱者以百花膏润之，令其易脱；脱尽之后，瘢痕黑黯者，以四白灭瘢散涂之。　　如收靥既迟，疮痂不落，昏昏喜睡者，此邪气已退，正气未复，脾胃虚弱，宜调元汤加麦门冬合安神丸，或只用酸枣仁汤，缓缓调理，待气血平复，荣卫和畅而安矣。<br />
　　　　　瘢肿成脓<br />
<br />
　　痘疮收靥之后，痂皮尽脱，曾见瘢痕凸起，复作脓窠，依旧结一层疕子者，或因收靥太骤，青气未尽；或因悞服温补之药，多啖肥甘之物，饮酒喜食煎炒辛热；或因出风太早，荣卫郁而不通，皆能复成此证，亦与前日一般，但无苦耳。若此者毒邪外散，决无留毒之患。　　痘疮遍身溃烂，不结痂者，倒靥也。或三五处肿灌溃烂，不结痂者，疳蚀疮也。若已正靥，痂起自脱，或面上，或手足，或片结硬疮，头虽焦，中蓄脓浆者，此是原出疮子之初，其处太密，糊涂成片，无复颗粒，所以毒壅于里，不能起发，作脓结痂也，但用灭瘢救苦散和百花膏涂之，待脓尽痂起自愈。或手足腕膝之间，疮窠连串作一大块，脓化作水，停蓄于中，恰如囊袋，皮不破，水不去，日久只如是者，此里面肌肉已好，原日疮皮剩于外也，宜用针抉去其水，自干脱矣。<br />
　　　　　能食不能食<br />
<br />
　　疮痂既落，中气暴虚，多不能食，必借人参白朮散去葛根加陈皮、木香以调养之。其间或有疮痂起而能食者，是胃中宿有蕴热故也。盖胃热则消谷，所以能食。其人必大便稍秘，或大便难，当用三黄丸利之；否则恐胃热不去，郁为口臭齿腐生风之证，流散四肢则发为痈疽肿毒。然有一等脾胃素壮实者，平素能食，大便亦不至有秘结之患，此又不可一概论也。<br />
　　　　　瘢痕赤白<br />
<br />
　　痘疮赤白，各有所因，治法亦异：凡痕赤而作痒，血虚而有热也，用四物、牡丹皮；赤而作痛，余热也，用四君、连翘、金银花；若发热而大便调和者，脾胃虚热也，用五味异功散；若发热而大便秘结者，肠胃内热也，用圣济犀角地黄汤；若母有肝火，用加味逍遥散；若母有郁怒，用加味归脾汤，佐以加味逍遥散治之。　　白者，属气虚而血衰也，宜固元气为本。痒而作渴者，气血俱虚也，十全大补汤之类；乳食减少，四肢倦怠者，中气虚也，五味异功散之类；气虚发热者，补中益气汤之类；血虚发热者，当归补血汤之类，须参兼变之证治之。此证若服药而渐红活者可治，色不转者不治，虽经年后，多患泻利而死。若妄投攻伐，祸在反掌。<br />
　　　　　禁忌<br />
<br />
　　痘疮新差之后，气血未复，视之未靥，尤加调护可也。盖痂皮起落，肌肉新嫩，不宜澡洗，增减衣服，则表已虚，寒暑之气易袭也。疮毒内作，脏腑俱伤，毒虽外散，肠胃已弱，不宜饮冷，伤饥过饱，则里气虚，饮食之物易伤也。时俗不知此理，谓之已痊，再无他变，怠玩纵弛，致生后灾，一旦病生，悔之晚矣。<br />
古今图书集成医部全录卷四百七十八<br />
<br />
痘疹门<br />
<br />
　　　　证治准绳【明?王肯堂】<br />
<br />
　　　　　发热<br />
<br />
　　疮疹发热，与伤寒相似，但伤寒只见一经形证。若疮疹则面燥腮赤，呵欠烦闷，乍凉乍热，多睡咳嗽喷嚏，惊悸吐利，手足梢冷，骩凉耳凉也。然发热者，疮疹常候也，不可尽除之。但热微毒亦微，热甚毒亦甚。　　初发热时，精神清爽，唇鼻滋润，更无他证者，此热在表，其疮必疏，不须施治。　　初发热时，浑身壮热，熇熇然不渴，清便自调，此邪在表，拂郁于皮肤之间，宜以轻扬之剂发之，升麻葛根汤主之，甚则羌活汤主之。　　初发热时，其热烙手，目赤鼻干唇燥，小便赤，大便秘，烦闷不安，此表里俱热，毒气壅遏，宜发表攻里，双解散主之。　　初发热时，表不大热，其人烦躁不安，此热在里也，以三黄丸微利之。　　初发热时，或乘疫疠之气，人参败毒散主之。　　初发热时，或为风寒所袭，出不快者，桂枝葛根汤、羌活汤、双解散去大黄主之。　　痘疮之证，其初不免于发热者，未出毒，邪在里，煎熬气血，熏蒸脏腑而然。疮既现形，则毒泄而热解，所以疮出热退者，疮本必疏。若疮已出，热不少减，此毒蕴于中，其势方张，其疮必密，宜急解其毒，连翘升麻汤加防风、荆芥穗、地骨皮，或解毒防风汤加升麻，或东垣鼠粘子汤，兼服代天宣化丸。服药之后，疮或不出或再出，其热顿减者，为气和也。热若不减，疮渐加多，再消详大小便何如：大便不通，七物升麻汤；小便不利，连翘汤；大小便俱不通，八正散；自利者黄芩汤加白头翁、酒黄连调赤石脂末，里气和，毒解矣。如更加渴烦躁不已，或谵妄，或腹胀满气促，或自利不止，手足厥冷，此逆证勿治。　　如疮已出，但微发热，不须治之，盖疮疹属火，非热不能成就也。有大热则当利小便，小热当解毒。大热谓身热脉实，大小便秘，津液燥而渴，惧其变生他疾，故利小便，八正散、通关散。大便润者，连翘饮、导赤散加人参、麦门冬，使心火有所导引，则虽不用冷药，热亦自减去矣。疮痘不至热过，不为冷悞，甚为良法。小热解毒之说，谓小热不解，大热必生，利其小便，则虑损气，故但可解毒而已，甘桔汤加牛蒡子、荆芥穗。　　已上起发而热。<br />
　　如疮浆脓已成，毒气已尽，又复发热者，俗呼为干浆，不须施治。　　如结痂之后，其热不退者，此邪气未尽，正气未复，热微者不须治之，热甚者当视其虚实。　　有初起烦躁谵语，狂渴引饮，若饮水则后来靥不齐，急以凉药解其标，如益元散之类可用。　　钱氏云：有大热者利小便。又云：身热烦渴，腹满而喘，大小便濇，面赤闷乱，大吐，此当利小便用导赤散之类是也。<br />
　　　　　渴<br />
<br />
　　前证若二便自调，饮食温和，口渴饮汤，手足不热，是为虚热，不可食生冷之物；若二便秘结，饮食喜冷，口渴饮水，手足并热，是为实热，可与冷水饮之。凡痘出而热未止者，既出尽则热自止。　　如发热时便大渴者，热在内也，葛根解毒汤主之；不止，更加黄连以泻心火之有余，黄蘗、知母以滋肾水之不足。舌润则生，舌如芒刺则死。盖舌乃心之苗，少阴之脉荣于舌也。如发热自利而渴者，津液不足也，黄芩汤加人参、白朮、麦门冬主之。　　初热烦躁渴引饮者，急以凉药解其标。　　身热烦渴，腹满而喘，大小便濇而赤，闷乱大吐，此当利小便，不瘥者，宣风散主之。　　如疮已出，或起发，或收靥，一向渴不止者，人参麦门冬散主之。　　海藏云：若身热小渴者，六味人参麦门冬散治之；如不愈，或身热大渴者，七味人参白朮散主之；又不愈，十一味木香散。　　如能食而渴者，肺热也。经曰：心移热于肺，传为膈消。由心火上炎，乘于肺金，熏蒸焦膈，传耗津液，故渴也，治在上焦，人参白虎汤加黄连主之。　　如不能食而渴者，脾虚也。叔和云：口干饶饮水，多食亦饥虚。由脾素弱不能为胃行其津液，故渴也，治在中焦，参苓白朮散主之。　　自利而渴，轻则人参白朮散，甚则陈氏木香散。自利而渴者，邪传肾也。《正理论》云：自利而渴者，属少阴，虚故引水自救。盖肾主五液，其脉络于肺，系舌本。邪传于肾，则开阖不司，故自利。利则津液下走，肾水干，不能上润于舌，故大渴也。治在下焦，宜温之，陈氏异功散主之。　　面白腹胀自利而渴者，陈氏十一味木香散主之。　　腹胀渴者，泻渴者，足指冷渴者，惊悸渴者，身温渴者，身热面白?光白色渴者，寒战渴不止者，气急咬牙渴者，饮水转水泻不已者，已上九证，即非热也，乃津液少，脾胃肌肉虚故也，宜木香散治之；如不愈，更加丁香、官桂。　　此说必加审用之，胀渴，泻渴，惊悸渴，寒战渴，咬牙渴，亦多属热者，不可不察！　　如渴而大便秘者，宜利之，四顺清凉饮主之。　　如大肠秘濇，或发热，四君子加瓜蒌、桔梗主之。　　痘子稠密，津液少者，十全大补汤。<br />
　　　　　烦躁<br />
<br />
　　凡痘疮出不快，发不透，靥不齐，有烦躁者，此有二证：如面黄，大便色黑，烦躁喘渴，或如狂，或喜忘，腹胀或痛，此为有瘀血在里也，宜当归丸，或四顺清凉饮，并加桃仁泥、红花；甚者桃仁承气汤主之。如便血下黑粪，而又睡不醒，心为血之主，睡不醒则心之神昏矣，黑参地黄汤加木通、麦门冬；若无面黄屎黑如狂喜忘之证，只大便不通，烦躁腹胀者，此有燥屎也，此却真狂谵妄，以三黄丸、四顺清凉饮、三乙承气汤、当归丸、胆导法，看病轻重，择而用之。如偏执不可下之法，以致陷伏而死者，医之咎也！　　火入于心则烦，入于肾则躁，皆心火为之。盖火旺则金烁水亏，故心肾合而为躁，宜用栀子豆豉汤。凡痘疮盛作之时，必令心火有所导引，苟或毒气出而未尽，遂生烦躁，以生黑豆煎汤，或生犀磨汁饮之亦可；若津液不足，虚烦不得卧者，活人酸枣仁汤。此证多因脾胃气虚，或服克伐之剂所致，但当调补中气为善。<br />

                    <br>
                        　　　　　谵妄<br />
<br />
　　痘紫色顶陷，心烦狂躁，气喘妄语，或如见鬼神，内热便秘者，宜用龙脑膏子、猪尾膏；如无内热，大便不实，不可轻服。窃谓前证多因初起热盛之时，失于解利所致；亦有因痘毒未尽，有因胃经有热，有因肺经有热，有因心脾有热，烦躁痘裂，出血便血衄血，屎黑痕赤，详见各证。大凡作渴发热，手足指冷，或大便秘结者，内有热也，切不可禁其饮水，观张子和述水中儿事，良可验矣，盖热极故得水而生也。　　初发热便妄有所见闻，妄言如见鬼状，此为恶候。盖毒攻于里，心志昏惑，神识不清而然。况小儿神气怯弱，鬼魅易侵，又厉鬼常乘疫气而行，乘人之虚而疰之。故凡痘疹妄见妄闻，妄言如见鬼者，不可治也。须审发于何脏：如目直视，手寻衣领乱掐物，此发于肝，为亡魂；闷乱喘促，手掐眉目鼻面，此发于肺，为亡魄；上窜咬牙，多叫哭惊悸，或不能言，此发于心，为丧神；困睡手足瘈瘲，不思饮食，此发于脾，为失意；目无精光，畏明欲坠下而缩身，此发于肾，为失志。故曰，真脏见者不治。　　或发热时无此证，因大便秘结却有之，此内热也，先以宣风散解利其热，后以导赤散送下牛黄清心丸或粉红丸以镇其神。病已者可治，连作不已者勿治。如初发热狂乱，大便自调者，五苓散加辰砂主之；大便秘者，轻则三黄丸，甚则承气汤主之。<br />
　　　　　惊搐<br />
<br />
　　疮疹搐，由风火相胜也。惟斑疹能作搐。疹为脾所生，脾虚而肝旺乘之，木来胜土，热气相击，动于心神，心喜为热，神气不安，因搐成癎。斑子为心所生，心生热，热则生风，风属于肝，二脏相搏，风火相争，故发搐也。治之当泻心肝，补其母，瓜蒌汤主之。　　诸痛痒疮，皆属于心火。无论虚实，皆从心火上说。脾虚则肝乘之，肝与心火相合，故用瓜蒌汤；若脾土实，火旺逆乘而成癎者，此实邪也，便结者泻青丸，便软者泻青汤，亦当以脉别之。　　经曰：诸风掉眩，皆属肝木。然痘出之始，虽有四脏，心实主之。心火热盛，肺金受克，不能制伏肝木，热则生风，风火相搏，神气不安，故发惊搐。医者当辨痘疹惊搐，不可遽投凉心之药。苟不审而概以惊药治之，则心寒而肌敛，毒气内陷，痘何由而出也？治法当平肝木利小便为切要。泻肝则风去，利小便则心热退，风热既定，则痘随出而惊搐自愈矣。然痘先惊者多吉，痘后惊者多凶，何也？痘未出之先，热蕴于内，故作惊搐；痘出惊止而内无凝滞，故吉。痘出之后，气血虚弱，复感风寒，热毒反滞，又毋敢轻易发散清利，故凶。然有非痘证而慢惊者，亦属于肝，而治法专理脾土，何也？盖由平日或吐或泻，脾土虚弱，不能当肝木所克，此非肝木之本病也。治法只须温补脾土为主，而肝木自宁。譬如土薄而上有大木，不能乘载，故无风而自动，栽培者当厚填其土，使根深本固，而自无风邪之害也。痘后有此证者，亦由气血虚极使然也，必为难治。　　挟热吐泻，不可投燥药；伤寒身热，不可投凉药；疮疹发搐，不可投惊药，此皆外同而内异。盖疮疹出于心，惊搐亦出于心也。疮疹本热，热则动心，此理之自然。夫心火独盛于上，肺金受火克而不能制伏肝木，热则生风，木气盛则脾土衰；热气动于心神，心喜为热，心脏斑，脾脏疹，泻肝则风去，利小肠则热退也。风热既退，则惊搐自愈矣。昧者不知，投以银粉、脑、麝、青黛、朱砂、硝石凉心损胃之药则悞矣。故见证似惊风，用药当作疮疹防之，盖疮疹之初，似惊风多。大抵疮疹发惊，必先咳嗽痰涎，心悸烦躁，呕吐唇红，颊赤发渴，耳冷足冷，脉数舌白，如有此数证，则银粉等凉药切不可用。盖心凉则并损胃而毒气敛伏，又况心主血，寒则血凝而不行，且中焦既冷，上焦热愈不降，何由运出？又有小儿平常无痛，忽然发搐者，必是疮疹，尤当审谛。盖毒气内盛，但当发散，如惺惺散、消毒散、升麻汤、红绵散，兼以快气利小便祛风等药与之，待其热气得泄，心气亦自定矣。或有风寒与内热相搏而惊搐者，各随证治如前法，但加匀气药为妙。张氏云：疮疹气匀即出快，气匀则荣卫无滞，有毒亦散，疮疹当自出矣。　　如大吐面青，唇眼动，手足时搐，慢脾风证也，宜小异功散加升、柴、木香、干姜治之。　　凡未出而发搐者，是外感风寒之邪，内发心热之所作也，当用茶粉下解毒丸、犀角地黄汤生之。　　治疮痘欲出，身热烦躁，忽发惊搐，宜驱风膏、小如圣饮；小便不通，八正散；涎盛，利惊丸、抱龙丸，量证施之。　　欲发疮疹，先身热惊跳搐搦，此非惊风，宜发散药。　　前证痘疹未见，而先发搐者，乃毒气自心经出也。若病热轻缓，或形气虚弱者，不宜用峻厉之剂，恐元气内损，则毒气内陷，而疮不能起发也。或外感风寒之邪，内因疮疹之热而相搏，或肝血虚火动而内生风，当补元气为主，佐以见证之剂。然前方多峻厉之剂，审有是证方可用。须察其色赤白而以脾胃为主，虚则用温补，实则用解毒。　　痘疮始作未形见之间，忽然惊搐，是毒气自心经而出也。苟不以内外证辨明之，便用银粉青黛等药，则心寒而毒气内陷，往往气绝之际，或隐斑方出，已无及矣。治法但当以导赤散加防风、辰砂末，与泻青丸合而治之；搐甚者抱龙丸。如再不止，小便利者可治，以导赤散送下牛黄清心丸或粉红丸；小便不利者，勿治。　　夫导赤散、八正散、六一散，皆利小便之剂，小便不利者宜之。然泻内火以泻肝之子，乃治惊搐第一要法，不独小便不利者为当用也。　　斑疹病后欲发癎，以木胜脾，木归心故也，若凉惊，用凉惊丸；温惊，用粉红丸。　　痘后非时搐搦者，有二证：一则心热留而不去，热盛生风，风火相搏，其人必喉中有痰，目直上视，面赤引饮，居处喜冷，宜导赤散、泻青丸清心泻肝，后以抱龙丸调之。一则病后多食，胃弱不能胜谷，谓之食蒸发搐，其人必潮热，大便酸臭，秘泄不调，或呕吐腹痛，先以备急丸、丁香脾积丸利之，后用木香大安丸、钱氏异功散，调理取愈。<br />
　　　　　中风<br />
<br />
　　痘风分气血虚实，以日子守之，多带气血不足。　　虚则黄芪生血之剂助之，略佐以风药。　　实则白芍、黄芩为君，连翘、白芷、续断之类为佐；若属寒，陈氏方可用。　　前证更当分痘疮已出未出，已靥未靥，外邪所伤，内虚火动。若未出而搐搦，热毒内蕴也，紫草快斑汤加钓藤钩。已出红绽而搐搦，热毒作痛也，东垣消毒散加钓藤钩。灌脓而搐搦，血气虚也，参芪四圣散加钓藤钩。若靥后而搐搦，血气尤虚也，八珍汤加钓藤钩。或目瞤或直视者，风火相搏也，柴胡栀子散或六味地黄丸加柴胡、山栀。或口角流涎者，木乘土也，五味异功散加升麻、柴胡、钓藤钩。或目赤眵泪者，肝血虚而生风也，四物汤加柴胡、钓藤钩。或角弓反张者，水不生木也，六味地黄丸、加柴胡、当归，随用补中益气汤、加天麻、钓藤钩。不可直用治风之药，盖风药能燥血散气，必验其手足冷、热、温和三证，而用补泻调理之法，庶无悞矣。如婴儿，当审乳母而治之。　　痘后忽遍身青黑色，手足瘈瘲，口噤涎潮，角弓反张，语言艰濇者，此中风也。疮痘方愈，荣卫正弱，不知避忌，忽遇节令气交八方不正之气，乘虚而入，故为此证，宜消风散二钱，入蝉蜕末一钱，分为三服，投生姜薄荷汁及酒各数点，温汤浸之，连二三服，或作瘾疹，或再出肤疹而愈。<br />
　　　　　自汗<br />
<br />
　　自汗者，不因发散而自然汗出也。卫气者，卫护皮肤，肥实腠理，禁固津液，使不得妄泄也。痘疹之火，由里达表，干于卫气，皮肤为之缓，腠理为之疏，津液外泄，故自汗也。凡病自汗，宜遽止之。疮疹初出，自汗实为美证，乃阴阳气和，荣卫通畅，邪气不留，易出而解也。又心主汗，诸疮皆属于心，自汗出者，毒气外泄也。虽然热之甚者，亦为汗解，身复清凉，此毒散也。若汗出不止，其热反剧，此邪气并于阳而阳虚，宜敛汗固表，清热解毒，使卫气充实，无痒塌溃烂之患，保元汤、当归六黄汤主之。　　如疮已收较，痂皮脱落，自汗者，此气虚也，宜补阳救阴，使气无泄，十全大补汤主之。若更不止，调败蒲散同服，外用温粉扑法。　　薛氏云：靥后最宜审治：若血虚者，用当归补血汤；气虚者，用四君子汤加黄芪；气血不足者，十全大补汤；饮食自汗者，小异功散加黄连、五味子、乌梅肉。　　睡中汗出，心有热也，其汗上至头，下至颈不过胸者，乃六阳虚汗也，不须治之；上至颈，下至脐者，此胃虚也，保元汤；不止，调败蒲散同服。　　自汗者，血之所化，阴气不能闭藏，所以睡则汗出。痘家当以补血为主，若当归补血汤、六味地黄丸、八珍汤、人参养荣汤之类，皆可因证施治。　　自汗面赤作渴，手足漐漐汗多者，胃热也，泻黄散、人参白虎汤加黄连主之；诸证退，以小异功散加山栀、麦门冬调之。　　有食积内热自汗者，四君子和曲芽。　　自汗发搐流涎者，肝木侮土也，小异功散加钓藤；搐减，去钓藤加柴胡主之。　　丹溪谓自汗不妨，盖指初出并其汗之不甚者言耳。若汗出过多，最能虚人。未靥之际，恐致气血虚而不能结痂；既靥之后，尤防血脱阴虚，阳无所附矣。　　汗出如油，发润如洗，喘不休者，为肺绝之候，死不治。<br />
　　　　　失血<br />
<br />
　　所云血之妄行，从口、从大小便、从阳疮或痘毒而出者，悉皆不治，盖指出之多而不止者言之耳。若初出之时，苟详推其因而善为清理，岂俱无生者耶？　　若痘疮赤痛，烦热作渴，或便血，或衄血，先用犀角地黄汤，次用加减大紫草散去黄芪加木通主之。　　吴氏治诸失血，始终用犀角地黄汤加山栀、芩、连、白芍药。有初出时衄血不止，用下药而得效者。<br />
　　　　　衄血吐血<br />
<br />
　　《痘疹方》云：若痘发之际，正宜微见，与发汗同体，然血与汗虽殊，其源则一。盖痘疹乃秽血所发，邪结肺胃，毒气自然上越也。若见此证，不可妄投以药，恐治失其宜，瘀蓄者不出，而已出者复伤，反生变证也。若作渴饮冷，手足并热，此毒气炽盛而血上溢也，宜用《圣济》犀角地黄汤。若肺经热毒而鼻衄，用地黄清肺饮；胃经热毒而吐血，亦用《圣济》犀角地黄汤；若肠胃热毒而便血，亦用之。作渴饮汤，手足不热者，脾肺气虚不能摄血而妄行也，宜用五味异功散。若出血作渴，烦躁面赤者，血脱也，宜用当归补血汤。<br />
　　　　　便血<br />
<br />
　　凡痘子大便出血者，看其血来如何，又看是何时：如疮子正壮，大便数日未行，血从粪出者，此肛门伤血出也；如疮已收，大便脓血者，此倒靥之血也。非此二类，但溺血便血者，乃脏腑败坏，阴血妄行，必死之候。痘疹大便下血或黑粪，若睡而不醒，是为恶候，乃内热盛也，用犀角地黄汤、抱龙丸、小柴胡汤加生地黄主之。窃谓前证若寒热作渴，小柴胡加生地黄；发热体倦，用五味异功散加当归；口干作渴，用人参白朮散。大凡作渴引饮发热者，属实热；作渴饮汤，手足不热者，属虚热；手足逆冷者，属虚寒。治者审之！<br />
　　　　　溺血<br />
<br />
　　痘两三日而小便溺血者，名为沁砂红。盖因枭毒辏于心，心失其主而血随毒激，故奔散而妄驰，心通小肠，注于膀胱而溺血也，或如黑豆汁，或如苏木水。痛者易治，不痛者难治。<br />
　　　　　焮裂出血<br />
<br />
　　痘疮大便不通，小便如血，或结痈毒，身痘破裂，乃内火炽盛，失于解利，急用犀角地黄汤、小柴胡汤加生地黄、四顺饮之类治之。窃谓前证若心脾热盛，用犀角地黄汤；心肝热盛，用小柴胡汤加生地黄；若大便不通，先用四顺饮，次用犀角汤；若色赤焮痛，二便不通，急用活命饮加硝黄；若色赤焮痛，恶寒发热，用活命饮加麻黄；若因乳母怒火，用加味逍遥散、加味归脾汤。<br />
　　　　　不能食<br />
<br />
　　当与灌浆落痂二门参看。<br />
　　凡痘家能食者，不问稠密皆吉；不能食者，痘虽疏亦难发难靥，疮密者危。盖人绝水谷则死，表里皆病则困也。有欲食而不能食者，必喉舌有痘作痛，难于吞嚼也，以烂粥米饮频频与之，以助脾胃之气；更以甘桔汤加牛蒡子，以解咽喉，利胸膈也。　　夫痘疮之出也，固赖元气以发之；而元气之壮也，必滋乳食以养之。自四五日以至痂落之后，饮食不减，二便如常，虽不起发，不红绽，或陷塌，用药得宜，可保无虞；使乳食减少，兼以泄泻，则元气自此而日衰，虽无前证，日后必至药亦难效，去生远矣。故四五日前而不食者，此毒盛于里，犹可治也；至六七日后而不能食者，杂证百出，行浆不实，虽药之亦何益哉？有禀受壮实，又发于五岁之外者，又不可以例论也。有痘已痂起而不食，宜调脾胃；若痘起而倍能食，乃胃中宿热消谷。能食而大便秘，宜四顺饮之类微解之，恐胃热不去为口疮。又有脾胃壮实能食，大便如常，不必服药。此治痘者可不知所审耶？　　不食有虚实之异；其人怯弱，精神慢而不食，或因犯胃气，脏腑自利而不食者为虚，当温养之，益黄理中姜附辈主之。身热中满而不食者为实，当清利之，白虎汤、五苓散辈主之。　　如腹胀不食，口角流涎者，小异功散主之。　　初出胸前稠密而减食者，此毒盛脾弱也，宜消毒饮加酒洗紫草、山楂、人参辈。　　已出或因烦渴，饮冷过多，或悞投凉剂，伤冷腹胀，大小便利，腹中虚鸣不能食者，当以温中药疏逐冷气，治法见腹胀条。有内实之人，皮厚肉密，而毒气难于发越者，又当服解毒匀气之药。　　凡痘出而饮食少进者，多因虚而毒发不透，或兼有积滞故也，以秘传大透肌散加枳实、厚朴服之。　　饮食不化，手足逆冷者，脾气虚寒也，四君子汤加干姜，甚则附子。　　疮痂既起，则中气暴虚，多不能食，只宜四君子辈徐徐调养之。或有疮痂起而能食者，乃胃中宿有蕴热也，盖胃热则消谷，故能食。更兼大便秘结者，宜三黄丸利之，庶不生他变也。然亦有一等脾胃素壮实者，亦自能食，大便亦不至有秘结之患，则不必用此药也。　　靥后大小便如常而食少者，宜胃爱散、小异功散、双和散之类调补。　　痂落潮热，唇红口渴不食者，四君子汤加陈皮、山楂、黄连；渴甚，白朮散；不解，以大连翘饮去黄芩主之。　　脾胃伤于饮食者，枳实丸主之。大便酸臭不消化，畏食或吐者，枳朮丸。伤冷饮食者，宜温之，神应丸主之。　　然神应丸内有巴豆，善医者临证须量虚实，斟酌少与之，庶不坏事。　　赵氏治疮痘不进乳食，用白朮苦参汤；宿食不消者，陈皮枳实汤；如因热壅不食者，二和汤加黄芩；胃虚弱不调而不能食者，人参养胃汤、麦冬参朮散、七珍散，俱可选用。或有杂证者，去其杂证，气和自能食矣。或大小便秘者，利之。　　凡痘疮饮食之间，毋令太饱，毋太寒太热，以损脾胃，但与糜粥烂饭，淡薄滋味以养之；切忌肥甘煎炒五辛，一切动风动火之物。<br />

                    <br>
                        　　　　　欬嗽<br />
<br />
　　痘疹未出欲出之际，乃热毒上熏清道，肺气不宁，宜用惺惺散；若已出之后，则属元气虚弱，不能固卫腠理，风邪乘虚而袭，宜用五味异功散加桔梗、五味子以补脾肺。　　《痘疹方》云：痘疮未出之先咳嗽，升麻汤。　　头疼身热，恶寒咳嗽，参苏饮。<br />
　　呕吐痰涎咳嗽，白朮汤。<br />
　　时气头痛，身热咳嗽，惺惺散。<br />
　　如涎唾带血，此咽中疮，或齿缝中出也，不须妄治。　　疮不起发，闷乱喘嗽，手足寒，饮冷者，木香散。　　嗽甚，别无他证，五味子汤。<br />
　　如疮已靥咳嗽者，不问形寒饮冷所致，并宜人参清膈散主之。　　若涕唾稠粘，鼻塞不利者，乃风邪伤肺也，宜惺惺散、参苏饮主之。　　若痰盛烦躁，痘赤壮热饮冷者，乃脾肺实热也，人参清膈散主之，并饮芹菜汁。　　若痰唾稠粘，大便黑色，乃胃经热毒也，用犀角汤，并饮芹菜汁以解之。　　病后余毒咳嗽者，升麻汤。<br />
　　感寒头痛，身热恶寒而嗽者，参苏饮。　　烦热而嗽者，生地黄散。<br />
　　风热咳嗽，咽膈不利，甘桔防风汤。　　兼喘五味子汤。<br />
　　病后咳嗽胁痛者，盖胁居一身之左右，阴阳二气之所行也，余毒在中，二气不能升降，故胁痛，用赤茯苓汤、小柴胡汤加五味子、桔梗、枳壳等，解去毒气，则真气行而所苦自平矣。　　若痘交七八日期，而身发火热，恶嗽连声，鼻窍冲出鲜血，金虚则鸣，枭毒激荡于太阴之络故耳。以杏仁五钱，忍冬花五钱，门冬五钱，瓜蒌仁五钱，与梨汁共煎为膏时，取起再加白蜜、人乳，紧煎数沸，纳于磁器内，每晨昏进两匙，其效神应。　　歌曰：痘中恶嗽冲出血，要识金虚枭毒彻。冬花杏仁与麦门，梨汁瓜蒌仁最切。熬膏投和白蜜中，量数斟加人乳捷。去火紧封磁器内，晨昏进服嗽声歇。　　痘中患嗽，极为凶险。但有感冒风邪于肺络而嗽者，不在此犯论，易治易痊。若元气虚枭甚，宜调养。而男子时迈十七八岁，破阳损精，痘犯于此，贵宜按方法服治，斯免夭亡矣。<br />
　　　　　喘<br />
<br />
　　收靥后腹胀喘渴，大便利，小便濇，葶苈木香散。　　喘而嗽，五味子汤。<br />
　　喘渴靥后余毒不除，大便坚实，前胡枳壳散。　　钱氏法，喘而腹满，大小便濇者，利小便；不瘥者，宣风散下之。　　疮疹肺不利，紫草甘草枳壳汤。<br />
　　痘出之间，或气促者，木香散主之。　　脾肺虚弱，白朮散。<br />
　　脾肺虚寒，木香散。<br />
　　热毒内蕴，紫草甘草枳壳汤。<br />
　　风邪外感，参苏饮。<br />
　　内外雍滞，人参清膈散。<br />
　　大便自利，小便濇滞，葶苈木香散。　　大便坚实，前胡枳壳散。<br />
<br />
　　　　　涕唾稠黏<br />
<br />
　　疮痘涕唾稠粘，身热鼻干，大便如常，小便黄赤，用人参清膈散；如痰实壮热，胸中烦闷，大便坚实，卧则喘急，用前胡枳壳散。窃谓前证若肺胃实热，气郁痰滞，或大便秘结，小便赤濇，烦渴饮冷，宜用人参清膈散，表散外邪，疏通内热，使邪不壅滞。若毒蕴脏腑，大便秘结，用前胡枳壳散，疏导其里，调和荣卫，使邪自解散。若痰嗽涕唾，鼻塞不利，宜用惺惺散或参苏饮，发散外邪，庶元气不伤，痘疮轻而易愈。<br />
　　　　　失音<br />
<br />
　　参形气条看。<br />
　　痘疹初出后，声音洪亮，形病而气不病也。痘疹未发，声音不出，形不病而气病也。疮疹既发，声音不出，形气俱病也。气病宜补肺散加黄芪。形气俱病宜用八风汤、凉膈散去硝黄主之。小儿禀赋素弱者，宜预服十奇散。　　有心火刑肺而失音者，以导赤散合甘桔汤加炒牛蒡子主之，或用人参平肺散。　　若津液不足，虚火熏蒸者，宜用地黄丸。　　若七日后，痘疮成浆之际而失音者，乃气喉有痘，初出细小不觉，及至肌表之痘成浆，喉中之痘亦成浆，其毒壅盛，则气出，管钥窄狭，故所出之声，不清而为咽哑也。大率七日前失音者，并为逆证；七日后而有者，不治自愈。盖外痘结痂则喉之痘自痊故也。当用甘桔汤服于已发未发之前，所以清其气道，使毒不犯。此预治之法，不可不知。　　若痘疮靥后而失音者，余毒过盛，上攻于咽，以致肿痛干濇，声音不出，宜甘露饮、甘桔防风汤、天花散、黑参升麻汤主之。<br />
　　　　　呛水<br />
<br />
　　咽以咽物，喉以候气。咽居后而通于胃，喉居前而通于肺。肺无下窍，如橐钥然，能受清虚之气，而不受有形之物。喉上有物，若悬乳，名曰会厌。凡物入口则舌抵上腭，舌抵上腭则会厌必揜其喉，故水谷但入咽而不入喉。若痘生会厌，则木强不利开阖矣，干物间可入咽，而水饮或漏入喉，所以呛也。呛者犹云错喉气，须药补。汤药不入，则无补法，故不可治。　　七日以前，痘色红紫而兼此证者，乃火气炎上，热毒壅塞故也；痘色灰白不起而兼此证者，乃气血虚弱肺胃受伤故也，二者俱是逆证。七日以后，外痘蒸长光润而有此证者，是内证亦长，故致如此。外痘结痂，则内证亦靥矣，不治自愈。善治者当察毒盛之痘，于其咽喉干燥之先，而用甘桔汤、解毒汤加麦冬、瓜蒌皮穰、牛蒡子、黑参、荆芥之类，以清气道，不使热毒有犯，则自能免此患矣。　　袁氏治呛逆歌曰：痘中呛逆最凶危，沉香浓汁杏仁推。还把蜂糖多和水，按经煎透滤渣随。欲服晨时和好乳，汤中温热渐调之。　　余每详察痘呛者，乃元气耗烁，枭炎上升，故致呛逆，用人乳一锺，人参一钱，桔梗一钱，枇杷叶三片，共煎滤渣服乳。或用沉香磨人乳服者虽效，总不若此方之屡见捷也。<br />
　　　　　吐泻<br />
<br />
　　《痘疹方》云：痘疹吐泻，盖因脾胃不和，饮食不调，烦渴呕吐泄泻，并用白朮散。然疮疹皆赖脾土，脾土实则易出易靥，万物得土气温暖而生，吐泻则伤脾土，遂有更变之证。夏月中暑烦渴泻或腹痛，或欠筋，用五苓散加藿香；伤食吐泻用小异功散；手足并冷者用益黄散、豆蔻丸；顶陷灰白用木香散。疮正出而吐泻者，或见血者，俱为逆证难治。窃谓前证虽因脾胃不和，然邪实上焦则宜吐，邪实下焦则宜泻。如吐泻嗳腐吞酸，皆宜宣发，但微甚不同耳。张翼之云：若痘疹吐泻少食为里虚，陷伏倒靥灰白为表虚，二者俱见为表里俱虚，合用十二味异功散救之，甚至姜附、灵砂亦可用。若止里虚，去官桂；止表虚，减肉豆蔻；若能食便秘，倒靥为里实，而补，当用钱氏及丹溪法下之。皆为能食为里实，里实而补，则结痈毒。红活绽凸，为表实，表实而补，则溃烂不结痂。凡痘见斑，便忌葛根汤，恐发表虚也。如有更变，当随证治之。　　吐泻有冷热二证：吐而不渴，泻而手足冷，面色青白，此冷证也，益黄、理中辈主之，或四君子加木香、豆蔻亦妙。既吐且渴，虽泻而手足心热，面赤，居处喜冷，此热证也，五苓散、竹叶石膏汤加橘皮等主之。大吐而身热烦渴，腹满而喘，大小便濇，面赤闷乱，钱氏云：此当利小便，不瘥者宣风散下之。《百问》方用香苏饮，吐加半夏、茯苓、白芍，泻加白朮、茯苓。烦躁吐渴泻者亦热也，白朮散最当，紫草木香汤亦可。　　初发热自利而吐者，黄芩加半夏汤主之。　　更详审吐利所出之物：如吐酸水者，利色黄或青绿者，其气臭者，皆热也。若吐清痰之水，利下清白，不臭，未可作热治之，乃内虚也，四君子汤加诃子肉及益黄散。　　一云：痘欲出未出而吐利者，是中焦停寒，或挟宿食也，四君子汤加砂仁、橘红，或中和散；有宿食者，用紫霜丸。　　发热时吐泻不止，身热口渴者，四苓散加黄连、淡竹叶煎服。　　起胀灌脓时吐利并作，宜急治之，胃寒者益黄散、理中汤，胃热者黄芩、半夏汤调四苓散。　　靥后吐泻，亦分冷热：冷者亦宜益黄、理中辈；热者四苓散、竹叶石膏汤加橘皮，或竹茹汤亦可。　　凡疮痘已经大吐大泻之后，上下俱脱，即当用大补之剂，纵有他证，皆以虚论。庸医每不顾人元气，用药克削而致夭枉者，滔滔皆是，可恨也！<br />
　　　　　吐逆<br />
<br />
　　胃为水谷之海，上通乎咽，内而不出。如初发热有吐逆之证，此火邪犯胃，其气上逆，治之则易；若自出现以至收靥有是证者，乃疮集于咽门，攻于胃脘，吞咽不利，治之则难。由于不知预解咽喉之法，渐变为失音呛水，而不可救矣。　　痘疮吐逆，无痰，益黄散；有痰，二陈汤、或橘皮半夏汤；不止者加丁香。　　胃寒者宜之；胃热宜加芦根、茅根、枇杷叶、黄连。　　若吐而泻者，亦宜益黄散，及陈氏木香散、异功散。　　吐而身热烦渴，腹满喘，大小便濇面赤者，当利小便；不瘥者，宣风散下之。　　前证若手足并冷，渴饮热汤，或腹作痛，中气虚寒也，宜用益黄散。手足不冷，吐逆痰涎，中气虚弱也，宜用橘皮半夏汤。手足并热，热毒壅滞也，宜用导赤散。口干，饮乳不彻，胃经气热也，宜用竹茹汤。吐逆不乳，或吐乳酸秽，此脾气虚而乳食停滞也，宜枳朮丸。　　如初发热，暴吐不止，此火气上逆也，茱连散主之。　　如因饮水过多而呕吐者，此水逆也，五苓散主之。　　如因伤食而呕吐者，以丁香脾积丸微利之。　　如无上证而呕哕者：人以胃气为本，胃者土也，土败则木来侮之；今木挟相火之势，上乘乎胃，其气自脐下直犯清道，上出于贲门，胃上口也，微则干呕，甚则哕，土败之象也。《太素》曰：弦绝者其声嘶败，木陈者其叶落，病深者其声哕，短针无取，毒药无攻，谓不治也。<br />
　　　　　泻利<br />
<br />
　　凡疮未出而利者，邪气并于里，肠胃热甚而传化失常也，黄芩汤主之。　　如自利清白色者，为里寒，理中汤主之。　　疮已出而利者，邪气并于表，正气方逐邪气，主乎表而不主里，则里气虚不能停纳水谷，故亦自利也，宜从气虚而治，九味理中汤倍人参加黄芪、白芍药。　　疮疹所忌，内虚泄泻。凡觉腹痛，或漉漉响趋小腹者，皆欲作利，宜先以法治之，九味理中汤治之；不止，此开肠洞泄，惟濇剂可以收之，豆蔻丸；不止，则用真鸦片配莲肉粉止之。庸医每不敢用濇药，恐濇住邪气，不知邪气之盛，莫如伤寒，而张仲景治挟热自利，每用石脂。盖濇剂之去滑，犹寒病之去热，热疾之去寒，是谓对证之药。今既滑泄不已，自当收濇，又何疑焉？如服濇剂而又不止，则根本已拨，无能为矣。　　胃主腐熟水谷，大肠主传送已化之物，故食多少可以知人谷气之虚实，大便滑濇可以知人脏腑之冷热。大便如常，是亦疮疹之一顺也。如起发之时，忽然泄泻，此宜急止之，恐肠胃虚，真气脱也。须辨冷熟虚实：如泻而手足冷，面色青白，疮不红绽者，冷证也，理中汤、豆蔻丸、益黄散，甚则陈氏木香散、异功散皆可用也。泻下之物，黄又酸臭，渴，手足心热，面赤，疮红绽焮发者，热证也，黄芩汤、五苓散主之。脾胃怯弱，精神慢而不食者，为虚，当温养之，益黄散。身热中满，渴而不食者，为实，当清利之，五苓散。其人或脏气自脱，或因服寒药，致令疮毒陷入大肠，泻下如豆汁，或便脓血，或便黑汁，口内臭气，唇焦目闭，加腹胀者，必死之证。<br />
　　　　　大小便秘<br />
<br />
　　疹痘最要大小腑分晓，所以钱氏四圣散，用木通、枳壳极妙；若大小腑流利，则不必苦泥。　　凡痘子要大小便自调，则里气和，无留邪也。故小便宜长而清，如小便赤濇，导赤散；小便短少，八正散；疮出太密，小便不通者，连翘汤。盖疮子发热，不可骤去，惟利小便以折其郁。如痘稠密，小便少者，此气血衰少，津液虚耗，非热也，不可利之，反伤真阳之气，十全大补汤主之。能食者，大便宜润，有入必有出也；不能食者，大便宜实，存旧谷气以养血气也。如四五日不行，大便结燥者，用胆导法导之；不通，以三黄丸微利之；如大结腹胀者，以三乙承气汤下之。如大便泄泻即止之，盖痘疮要里气实，恐泻得脾胃虚也。轻则理中汤丸、益黄散、豆蔻丸，甚则陈氏木香散、异功散主之。　　痘出正盛，喘促腹满，手掌心并腋下有汗，或谵语妄言，小便赤而大便不通者，小承气汤之类下之。若面赤黄，大便秘濇，小便少而或呕者，宜小柴胡汤。热甚而荣卫闭塞则毒气弥蔓，如里毒盛者，大便不通，小便如血；如表毒盛者，或为痈疮，身上破裂。此皆因不曾解利之故，俱宜犀角地黄汤、小柴胡汤加生地、四顺饮、牛黄散、紫雪辈救之。若毒凝血聚，疮成黑色，大小便秘，喘急烦躁者，治法见验色条。　　治大小便不通，以皂荚烧灰存性为末，米饮调下葵子末一合，水一盏，煮至半，入猪脂半两，空心服。<br />
　　　　　小便不利<br />
<br />
　　痘疹未出之先，小便不利，热盛，用导赤散微解之。　　热入膀胱，如有血淋，犀角地黄汤。　　初出不快，小便赤濇，四圣散。<br />
　　已出而赤濇，白朮散加木通、五苓散加木香，丹溪用五苓散加麦门冬，煎服。　　收靥之后，小便不利，烦热而渴，猪苓散。　　前证当分所因：若小肠热结，用导赤散。　　肝经热，用柴胡麦门冬汤。<br />
　　脾经热，用犀角地黄汤。<br />
　　肺经热，用生地黄汤。<br />
　　肾经热，地黄丸。<br />
　　靥后气血虚弱，用八珍汤。<br />
　　中气虚弱，用五味异功散。<br />
<br />
　　　　　大便秘<br />
<br />
　　痘疹四五日，不大便，以肥猪脿白水煮熟，切豆大，五七块，与食之，滋润脏腑，痂易落，切不可妄投宣利之药，恐真气内虚，疮毒入里。如六七日身壮热，不大便，其脉紧盛，与三味消毒饮微利之。窃谓前证若毒在肌肉，而未能尽发，脉浮而紧者，最宜此药，疏解其毒；若脉沉而紧者，宜用前胡枳壳散，疏通毒气，以绝其源。若口舌咽喉肿痛，疮毒盛也，用射干鼠粘子汤。若大便既通，作渴饮汤，脾胃气虚也，用人参白朮散。凡燥粪在直肠不能下者，宜用猪胆汁导之，忌用疏利之剂，恐复伤胃气，则疮未出者不能发出，已出者不能灌靥。大抵分辨虚实，当以手足冷热，或饮水饮汤验之。　　如发热时，大便不行，热微者，三黄丸；甚则承气汤主之。　　如起发至收靥，大便不行者，用胆导法，不可遽用利药。　　但疮干黑陷，大便秘烦躁者，以百祥丸、牛李膏主之；如无此药，以承气代之。<br />

                    <br>
                        　　　　　寒战咬牙<br />
<br />
　　凡病痘者，疮本稠密，转动之间，身体振摇者，此一身被疮所困，不能支持，转动艰难之故，不可便作寒战，妄投热药也。有只咬牙者，此心肝二经火旺也。盖肝虚咬牙，心热者亦咬牙，勿便作不治论。　　疮已出或已成浆而寒战者，表气虚而不胜邪气之盛也，养卫化毒汤主之。　　收靥之时，痂皮圆净，但或时战栗者，此正气将复，不能自持之兆，不必忧疑，须臾自定。　　憎寒困倦，或发寒战，能令痘子缩伏，宜用陈文中异功散。　　娄氏云：尝治痘疮寒战，用白朮、芪、归加苓治之愈。　　如发热之初便咬牙者，此与痒塌、吐泻、脾胃弱者不同，须审形证分治之：若多欠咬牙烦闷者，肝脏风热也，羌活汤；目上窜咬牙者，心脏热也，导赤散。不可妄用陈氏辛热之剂。　　咬牙兼面赤作渴，至夜为甚者，宜地黄丸。　　或因阳气亏损，咬牙寒战者，独参汤、参附汤甚效。　　若血气不荣而不能靥，兼以闷乱不宁，卧则哽气，泄泻寒战咬牙者，陈氏异功散加木香、当归以救之。　　钱氏法寒战咬牙黑陷者，百祥丸下之。　　前证若手足并冷，渴饮热汤，大便泄泻者，阳气虚寒也，宜热补之；手足不冷，大便不利，渴饮温汤者，脾气虚热也，宜调补之；手足不热，大便不利，渴饮热汤者，脾胃虚弱也，宜温补之。　　诸书多以寒战咬牙，并作为不治之证，然能善治之，多有生者。盖热毒不得尽发，内与正气相搏，则筋脉因之而动摇。人之一身，惟手足能运动，口能开阖，皆虚境也，相搏之际，故手足战动，而口齿相戛矣。<br />
　　　　　厥逆<br />
<br />
　　足却宜和暖，虽云足属肾要凉，凉非冷也，只与常人同，遍身皆热而此同常人，故称凉，亦和暖之意，非真冷也。若手足冷，由其人曾多吐泻，脾脏虚怯，脾主四肢，所以冷。冷为恶候，不可单用发表，反损脾胃，宜和中发表兼用。痘出以脾胃为主，又宜急与朮作汤以饮之，不可因循空谈废事也。先以黄芪建中汤加防风、羌活，或四君子汤加黄芪、桂枝、防风以发之；后以四君子汤加黄芪、白芍药、当归、桂心以补脾胃，养气血，而助痘疮之成就也。<br />
　　　　　眼目<br />
<br />
　　痘毒入眼而虚弱者，不宜凉剂，俟靥后治之。虽有目翳，切不可用点药，只宜活血解毒，俟五脏和平，翳当自去；若悞用点药，则非徒无益而反害之。　　如痘伤眼，必用山栀、赤芍、决明、归须，连翘、防风、桔梗、升麻，小剂末之调服。如眼无光，过百日后，血气完复，则自明矣。　　治疮疹后毒气攻眼，或生翳膜赤黑之类，宜用四物加荆芥、防风煎服；兼用黑豆皮、谷精草、海蛤、甘草等分为末，用熟猪肝切片蘸服，神妙。　　治痘疮风热，毒翳膜晕遮睛，以泻青丸治之大效，初觉易治。　　云岐用竹叶汤和砂糖水，化下泻青丸二丸，渐至微利，神效。　　斑入眼，用决明、拨云、密蒙花、通圣蛤粉散之类。　　海藏云：莫若病时随经而取，不使毒气转入眼中为尤妙。然眼有五轮，亦当求责，此言为失治者说也。　　眼闭不开者，肝经热也，用消毒救苦汤，子母同服；或先用柴胡麦冬散，次用四物汤加山栀，亦可。目赤肿痛者，用柴胡麦冬散，并谷精散治之。倪氏维德《启微集》治痘疹余毒不解，未满二十一日，上攻眼目生翳，眵泪俱多，红赤肿闭者，亦用消毒救苦汤治效。　　如痘稠密，面肿目闭，未收靥而眼忽先开者，凶。　　元气虚损，脉数促，致令目眼上吊而露白，非痘毒也，时人谓风证谬甚。但只露白而无他证，急以保元汤加陈黄米主之。七日之后有此，十生六七；七日之前有此，百无一生。无魂失志者不治。不省人事者不治。古今图书集成医部全录卷四百七十九<br />
<br />
痘疹门<br />
<br />
　　　　证治准绳【明?王肯堂】<br />
<br />
　　　　　咽喉<br />
<br />
　　初觉发热，烦躁咽痛者，宜升麻汤、活人如圣饼子、消毒散。　　咽痛发热作渴，面赤饮冷者，胃经实热也，射干鼠粘子汤主之。　　既出而咽喉疼者，乃心胃有热上攻，如咽干濇而疼，兼口舌生疮，齿浮龈肿者，宜甘露饮，丹溪用鼠粘子汤。水浆不入者，紫雪最妙，抱龙丸、消毒饮皆可用。毒攻咽喉，口舌生疮，不能吮乳者，如圣饼子主之。此以上剂须能食，脏腑实，方可用。如上焦虽热，却小便清，大便溏薄，饮食不进者，当以清上温下药调之，如甘桔汤加参、朮、陈皮、诃子之类，更验手足，如不热者，白朮散调之。　　靥后咽痛，治法见痘后余毒条。风热款嗽，咽膈不利者，陈氏用桔梗甘草防风汤，黑参升麻汤亦得。　　身壮热，口舌生疮，咽喉肿痛，大便坚实者，射干鼠粘子汤。　　靥后壮热咽痛，痘痕色红，手微热者，余毒未解也，柴胡麦门冬散主之；手指似热而冷者，脾气虚也，钱氏异功散主之。　　《要诀》云：喉者气之出入之户也，热毒之气，至此亦为极地，故痘证喉病独多，而且暴烈，或痛或燥，或破或咽食，或呛食，或流涎，变证多端，固难定治，俱以退火为急，用甘桔汤合解毒汤，加麦门冬、薄荷、硼砂、孩儿茶为极细末，炼蜜九如大豆大，时时噙化。咽骨垂下，或肿大，以玉锁匙点之。呛喉六日以前，宜急治之；喉痛喉燥喉破，不能饮食者，亦玉锁匙吹之。　　如喉痛作渴，上体虽甚热而两足俱冷，疮不起发者，乃肾经虚热也，不可专用清凉之剂，宜以地黄丸料煎与恣饮，兼用八物汤补之。<br />
　　　　　腰痛<br />
<br />
　　痘疮而见腰痛证者，皆因肾经虚怯，相火内燥，真阴不能胜邪，故腰作痛也，急服地黄丸，以防变黑归肾，乃克有济。大抵此痘因禀赋肾家精气不足，故目睛多白，俗谓之折腰痘是也。若平素面白，眼白睛多，行迟语迟者，出痘必归肾经，预为调补肾气，庶免此患。<br />
　　　　　腹痛<br />
<br />
　　痘腹痛，多是痘毒，当临证消息。<br />
　　痘疹腹痛者，由毒郁于三阴，脐已上属太阴，当脐属少阴，小腹属厥阴，须分别之。腹胀者，毒聚于肠胃也。治法俱当升发，解利痘毒，兼分利小便，使毒气上下分消，则痛与胀自止。故曰痛随利减，胀以利消。俗医以厚朴行滞气，而不知升发解利，非其治矣。亦有乳食停滞，不消化而腹胀者，当以升发解利药中，加消食之剂。所伤之物，当审其寒热。又有数日大便者，大便行而痛胀自止，亦未可骤用硝黄也。　　绍定论云：病有似是而非，若同而异者。盖肢体厥冷而腹痛者，此毒气在里也。若不审谛，必作极冷治之反与热药，为害愈深。未冷极者，不问有无寒热肢冷腹痛，必大便自利，蜷卧恶寒；今身热肢冷，腹痛大便不通，乃热毒在里，热甚则发厥，仲景所谓热深厥亦深也。伏热深而疮疹不出者，宜以蝉蜕末水煎服之，已出者亦可服，毒气得泄，则四肢温暖，腹痛自止矣。前人论腹痛有虚实：肠鸣自利而腹痛者，为虚痛，是冷也；腹满而不大便者，为实痛，是热也。今腹中痛而不大便，又身热耳尖冷脚冷，为疮疹证明矣。又有疮疹始发，腹中有宿块而痛者，医不能辨，悞作食积下之，多夭横矣！　　前证痘未出而发热烦躁，或作渴饮冷，大便坚实，此热毒壅滞也，用疏利之药。　　凡有发热腹中便痛者，此毒气内攻也，急宜发表疏里，桂枝大黄汤主之。亦有外邪与毒相并，致未尽出而腹疼胀满者，宜参苏饮去参、苓，加缩砂温而出之。若原无腹痛，发热二三日后，大便不通而痛者，此燥屎与毒相并而痛也，三黄丸、七物升麻丸、宣风散择而用之。有谵妄狂乱者，三乙承气汤主之。原无腹痛或因饮冷水而痛者，此冷痛也，理中汤加桂心。或因多食而痛者，此食积痛也，微则木香大安丸；甚则备急丸、丁香脾积丸，原物汤下。　　原无腹痛，自利后痛者，此虚痛也，黄芪建中汤加木香、青皮。　　发热自利又腹痛者，此亦毒也，黄芩汤加木香青皮，或化毒汤主之。如疮乍出乍隐，此伏也，七物升麻丸。疮出尽者，再以紫草饮大发之，疮不出者，勿治。　　痘未出有先作腹疼，或腹中有块者，乃腹中先出也，不可投疏利之药以戕贼胃气，但与和平匀气兼发散药，如升麻汤、参苏饮之类。　　痘已出而腹痛，亦是毒在里，未曾出透，亦宜桂枝大黄汤。　　起发不透腹痛者，陷伏也，亦宜三乙承气汤及宣风散。　　痘已出而不热燥，不饮冷，大便不实，此元气虚弱也，用白朮散之类补之。　　出不快而腹痛者，活血散，即一味白芍药，以姜汤调下。　　若毒气弥蔓，阳毒入胃，便血，日夜无度，腹痛啼哭者，牛黄散主之。　　又有一等将成内溃之证而腹痛者，当预防之。七日前内溃，盖因风寒所中，腠理固密，阴阳二分，壅塞不通，其毒内攻脏腑之间，毒火炮炽，以致胃烂溃而成脓，口舌皆白，是其验也。此证极为惨毒，识者知痘毒未出之时，或有风寒阻隔，气粗热甚，身必战动，腹肚急疼者，是欲成内溃也，急以和解汤、升麻汤，逐散寒邪，开泄腠理，纵毒而出，庶无此证；若证已成而治之，亦无及矣。　　如身不甚热，或时发寒，或呕吐，六脉虚细，四肢逆冷而腹痛者，陈氏木香散主之。　　腹痛面青而手足冷者，脾胃虚寒证也，宜益黄理中辈主之。理中汤加白芍药、桂。右三条以温药治寒痛例，作渴饮汤，手足并冷者，宜之。尝治痘始出腹痛，或身痛脉洪数者，解表凉药加芍药、甘草，渐安。按解表凉药，即升麻汤、连翘升麻汤、双解散之类，加者倍而用之也。。右一条以凉药治热痛例，作渴饮冷，手足并热者宜之。　　如疮已出，至收靥时原无腹痛，忽然作痛，此必有饮食也，消息审问：曾因饮冷水者，五苓散主之，或用黄芪建中汤加白朮、干姜、人参；曾伤食者，问伤何食，丁香脾积丸主之，用原物汤送下。　　伤食腹痛，不可用巴豆、大黄辈，只宜平胃助气之剂，如平胃散、小异功散、橘皮汤皆可。　　暧腐吞酸，大便秽臭，乳食停滞也，用保和丸消之。　　若靥后伤食，食蒸发搐，而呕吐腹痛者，治法见惊搐条。　　靥后热多，大便实，粪黑腹痛者，蓄血也，犀角地黄汤主之。　　如发热时心腹绞痛，烦渴叫呼，或疮陷伏，胀满疼痛喘促者，此毒恶之气攻刺肠胃，燔灼脏腑，必不可治。<br />
　　　　　腹胀<br />
<br />
　　凡痘子腹中常宜宽舒，为里无邪。若腹胀满，须审其伤食否，及大小便何如：如曾伤食微满不痛者，木香大安丸；胀满腹痛甚者，丁香脾积丸；小便不通者，百祥丸；大便不通者，宣风散主之。此上诸证，皆实胀者也，故宜利之。若自利腹胀，乃虚胀也，陈氏木香散主之。<br />
　　　　　腹胀分虚实寒热<br />
<br />
　　身热烦躁，腹满而喘，大小便濇，面赤闷乱大吐者，当利小便；不瘥者，宣风散下之。此实热治例也。　　陈文中木香散，治痘疮腹胀渴泻，此虚寒治例也。　　腹胀泻渴，脾胃虚寒也，用大异功散、参芪内托散治之。若前证而兼气促体倦，乃脾气虚也，用白朮散加木香，煎送四神丸；如腹胀作喘，大便利，小便秘，手足并冷，乃脾气虚也，先用葶苈木香散，次用小异功散一二剂自愈，此平补例也。　　初热时腹胀痛者，由毒气与外邪相搏，欲出而不得出也，用参苏饮加缩砂、陈皮、去参、苓服之，挟有表证者宜此。　　身热脉数，大便秘而腹胀，此热毒壅遏也，当微下之。或疮半未出而喘息腹胀，其人大便不通，烦躁作渴，谵语不安者，当急下之，俱用紫草承气汤，夹有里证者宜此。丹溪用桔梗枳壳汤、二陈加枳壳汤。　　若虚弱自利，四肢厥冷，腹胀发哕者，里气虚也，姜附理中辈急救之。　　若疮既出而腹胀者，有二证：一则阴阳不和，或因作热烦渴，饮冷过多，或悞投凉剂，热为冷所激，欲出不能，毒不能发越，故令腹胀，其人必不能食，二便利，腹中虚鸣，甚者气喘发厥，疮白无血色者，多致不救，急当以温中药，疏逐冷气，不可又用宣泻之药以重其困，如小异功散、木香散俱可用。王中阳云：木香散性温平，能和表里，治腹胀泻渴，有如神之效。一则毒气陷伏入里，必有他证相杂，或烦躁大渴，或大小便秘，或啼哭不止，但用温平解毒快气之剂，如人齿散、活血散之类。　　又有小便赤濇而心腹胀满，别无他证者，此伏热在胃，则中有所隔，上为心气不降故小便濇少而赤，下为阴气不升故腹中胀满，董氏用四圣散以发出其毒，则胃热自散矣。　　若出太盛而面黄，大便黑，烦躁喘渴腹胀者，此有瘀血在里也，治法见渴条。若出太盛，至当结脓窠痂疕而不结，能食而喘，腹胀谵语，不大便者，及靥后腹胀喘渴，大便利，小便濇者，治法俱见喘条。　　痘疮起发而腹胀者，二证同前，阴阳不和者，疮痘正发，热毒方盛，必生烦渴，宜以葛根解毒汤、人参麦门冬散、人参白朮散之类主之。不知此理，或饮冷过多，或悞投凉剂，热为冷激，欲出而不能，冷热相搏，毒不起发，故令腹胀。且伤于冷者，急当以温中药疏逐冷气，冷气散则腹胀自消，益黄散去甘草，加姜制厚朴。甚者气喘发厥，疮白而无血色，多致不救，陈氏木香散，圣方也。昧者反用峻下药，致令重困而死。其毒气陷伏入里者，但用温平解毒快气之剂，紫草饮子主之。若腹胀而目闭，口中如烂肉臭者，其证为大恶。<br />
　　　　　姜附汤论<br />
<br />
　　治疮疹半出而半不出，或出盛时，却下利，肢厥呕逆，腹胀嗳噫，须急与理中丸、四逆黄附汤之类，不须疑已试之验也，大便自利腹胀者，是热毒被冷所搐不能出，冷甚则为下利，其毒小得出则为腹胀，此当以理中丸、四逆姜附汤等服之，里复温则利止，热毒得复出则腹胀自消，疮疹亦自出矣。又有疮疹半出半未出，或出盛时，却大便不通，小便赤濇，喘粗腹胀，而唇齿干，口燥渴引饮，谵语者，当急下之。此证是毒气壅瘀，欲出而出不得，故腹胀，下之热毒散，荣卫伸，则里胀消，外疮出。合温合下，皆得其宜，不可不述之。若下脓血而腹胀者，又非此证，宜服南金散、乳香猪血膏、理中丸、姜附汤。<br />

                    <br>
                        　　　　　痛<br />
<br />
　　治痘疮痛，用温惊丸，水化下。<br />
　　治疮出烦痛，用五物木香散。<br />
　　若身后痛，属膀胱经也，用羌活、荆芥、甘草汤。身前痛，属肺经也，用升麻、葛根、紫草汤。身侧痛，属胆经也，用柴胡、山栀、连翘、防风汤。四肢痛，属胃经也，用防风、芍药、甘草汤，以急止之。盖恐叫号伤气，忍痛伤血而变证也。若热毒盛者，用东垣消毒散，或仙方活命饮。食鸡鱼葡萄酒物者，用东垣清胃散、生犀汁。若发热饮冷，大便调和，用四物、连翘、牡丹皮。若发热饮冷，大便秘结，脾胃实热也，用清凉饮。　　若发热作渴饮汤者，脾胃虚热也，用七味白朮散。大凡痘切不可食毒物，恐作痛致伤元气，轻者反重，重者难治。大人亦然。　　痘疮起发痛者有二：一则毒邪欲出，气血随之，肌肉绷急而痛，九味顺气散合活血散主之；一则皮肤厚，肉理密，为外寒相搏而痛，桂枝葛根汤主之。痘将结靥，干硬而痛，宜涂酥润之，靥可揭去则去之；如无酥，用猪油煎汁代之。此痛非服药可免也。<br />
　　　　　身痛<br />
<br />
　　经云：诸寒为痛。又云：痛则为实，内快外痛为外实内虚，外快内痛为内实外虚。今痘疮身痛者，是皮肤厚，肉理密，或为外寒相搏，或热毒内作，或血虚不能荣养，审而治之。　　凡疮发身痛，不为外寒所折，则肉腠厚密，宜分而治之。若红点方见，为寒所折，而内体有热，宜木香参苏饮；轻者消毒饮，或葛根、升麻加芍药汤。肉腠密者，宜活血合匀气散。　　外寒搏者，必兼有里证，如和解汤、攻毒散去柴胡、前胡，皆可用；若兼发热头痛咳嗽者，参苏饮主之。　　热毒内作血瘀而痛者，先用活命饮，次用消毒救苦汤。　　血虚而瘀因作痛者，四物汤之类。<br />
　　遍身如啮，色黑者，毒气壅滞而血凝也，乃是危证。若二便秘结，喘急烦躁，用栀子仁汤，或猪尾膏血调片脑治之。自利不食者不治。<br />
　　　　　痒塌<br />
<br />
　　凡痘子瘙痒者，须于形色上详审：如疮一向起发红活，光壮肥满，忽然瘙痒者，此秽气所触也，宜内服十全大补汤，外用茵陈熏法；其破者以白龙散敷之。如疮本干，又添瘙痒者，火甚也；如疮原带水，皮肉嫩薄痒者，此湿热也。摆头扭项，手足动作昏闷者，死证。　　起发身痒有二证：一则血气不足，其痒为虚，十全大补汤主之。一则不能食淡，以至发痒，蝉蜕膏主之。　　凡痘子已熟，忽作瘙痒抓破者，此脾胃虚弱，不能荣养肌肉也，内服四君子汤加黄芪、官桂，外以败草散主之。如因自利，脾胃虚，致痒塌者，陈氏木香散、异功散主之。　　丹溪法于形色脉上分虚实：实则脉有力气壮，虚则脉无力气馁。实痒则势焮，虚痒则势怯。虚痒以实表之剂，加凉血药；实痒以大黄寒凉之药少许与之，下其结粪。　　沧州翁法主血气不足，用十补托里散，及木香散加丁香、官桂。胃主肌肉，尤宜四君子汤加芎、归、木香、紫草煎服。或患者不能忌口，因食毒物而作痒者，二物汤、百花膏，或四君子汤加解毒药。　　陈氏法痘疮作痒，抓破成疮，脓水淋漓者，由血气衰，肌肉虚也，宜用木香散加丁香、肉桂及败草散，切忌用牛粪灰。闻人氏法，痒有二证：一则气血不足，其痒为虚，活血散或四君子汤，加黄芪、枳壳主之。　　左中恕用十全大补汤、十宣内托散。　　一则不能食淡以致痒，蝉蜕一物汤主之。　　魏氏法以保元汤倍加黄芪，少加芍药。　　或云：首尾痒塌，保元加牛蒡子、白芍药、何首乌。何首乌有红白二种，名为雄雌，必须兼下有效，忌铁。　　痘疮虚怯，淡白色痒塌，此属虚寒，宜用陈氏法；若发热壮盛，齐涌，红紫色燥痒，此属热毒，宜用凉血解毒之剂。　　前证皆因气血虚弱所致，预为调护，使气血和平，庶无此患。又必察其外证：色白者用四君之类，色赤者用四物之类。　　囊贮半浆而作痒者，可以疗止，必当用参、芪、芍药、升麻、附子之属，不宜投寒散之药。若焦贴皮肤作痒者，不治。空壳莲蓬作痒者，不治。　　痒甚欲搔者，以鸟羽轻拂之，以细茶、当归、黄芪、黑参烧烟熏之；或以铁器烧红置酽酢中，于室中熏之。　　轻者，用淡蜜水调滑石末，以鸡羽润疮上。　　痘痒难任，搔之成疮，或脓或血出者，败草散治之。切不可用牛粪灰贴，则臭秽，斑瘢多矣。　　小儿痘疮痒难任，悞搔成疮，及疮痂欲落不落，用上好白蜜一味涂于疮上，其痂易落，可无紫黑瘢痕。　　世传痘靥落后，痘毒不尽，变成癞癣，其痒难任，用陈年腊脂油敷，神妙。　　又方：用羊(骨同)骨髓涂疮，效。<br />
　　　　　爬破<br />
<br />
　　凡痘子脓成浆熟或痒，悞犯破者，虽复灌烂，不能成痂；若脓浆未成之时，不可犯破半个，必痒塌而死。　　敢问有爬破囊房，脓血淋漓而死者；有爬破囊房，干枯脱皮而死者，其故何与？曰：木枯则自折，土燥则自裂。痘之囊房空虚则枭痒自作，欲其不搔爬也难矣。但爬破于不关轴之处，犹可以全活；若脸颧气窝，命之要辖也，于兹爬破，死在旦夕。被爬破而脓血淋漓，似乎气血交养，本不宜死也，而有死者，岂痘之不分美恶乎？要知鱼得水而肥，鸟得林而栖，痘囊既破，脓血淋漓，既竭则元气耗绝矣，元气既竭，乌得不至死耶？评云：脓血流来痘可生，只因灌破走黄金。任教炉火工夫到，弃了黄金恼杀人。喻言极是。谢冲霄说女娲炼五色石以补天，皮脱可药纸以封之，斯言诚谬矣。　　治痘疮抓碎出血，黑虎丹。歌曰：丝瓜连蒂与囊皮，孔里乌金统用之。慢火置于新瓦炙，烧时存性效真奇。痘经抓破恶枭攻，须识王真一笑翁。荆芥防风香白芷，绵芪芍药建奇功。　　按古方有用败草散抹者，有用荞麦粉抹者，有用文蛤末掺者，总不如黑虎丹之妙也。<br />
　　　　　陷伏倒靥<br />
<br />
　　斑点色白或黑色，其人必不能食乳，大便自利，或呕或厥，此胃虚弱而不能副荣卫故也，宜用温中之剂，令其胃暖，荣卫复行，则当自出矣，宜理中汤、丁香煮散之类。　　如倒陷者，看其大腑何如：如大小便秘，四顺清凉饮合夺命丹主之。　　泄利气弱者，十全大补汤合夺命丹主之，并外用胡荽酒、水杨汤。　　痘疮倒陷，因真气虚而毒气不能尽出者，用黄芪、人参、紫草，酒制治之。若将成就之际，却淡色者，属血虚，用当归、川芎之类，或加红花、紫草；属热毒者，用升麻、芩、连、梗、翘之类；甚者用犀角屑，大解痘毒。　　窃谓前证若热毒方出，忽被风寒闭塞肌窍，血脉不行，身体作痛，或四肢微厥，斑点不长，或变青紫黑色者，此为倒靥。若胃气虚弱，不能补接荣卫，出而复没者，谓之陷伏；悞用解毒之药，必致陷塌。若喜热饮食，手足并冷者，乃脾胃亏损，阳气虚寒之证，宜辛热之剂补之；喜冷饮食，手足并热，乃阳气实热之证，宜用苦寒之剂泻之。外感风寒者，温散之；毒入腹者，分利之；阳气虚者，温补之；外寒触犯者，熏解之。　　自昔谓白陷不可救。盖痘色白者必变为灰惨，灰惨者必至于平伏倒塌，故谓之白陷。此固由气虚所致，然血不华色，血亦本虚，治法须兼气血为当，血和气行，白可变而为红，自不至于陷塌矣。若单补气，则气愈燥热，势必陷伏。故白陷抓破，皮薄干燥而极痒者，由失于补血，致气盛极而燥也，愈用补气之药，速死之兆也。故凡痘色白者，无分先后，皆以补中益气汤合四物汤治之。内有热者，加解毒药，或利小便。若待白陷已成而后治之，难为力矣。　　痘有紫黑陷、灰白陷、紫黑陷者，乃血热干滞，而气亦不能以运行，有余之证也，急治之，犹多可活。灰白之陷，乃元气衰败，故不能起发，而血亦不得通贯，不足之证也，多难救治。　　罗浮方治塌陷痘歌曰：乌蛇全蝎与僵蚕，带肉穿山甲与缠。四样净该均一两，绵芪官桂倍加焉。白酒煮浓随意服，见多陷痘得回全。　　愚每用此全活甚众。但僵蚕须要去丝，清水洗去石灰，再晒干；乌蛇须用尾极好；穿山甲酒洗焙干用。　　袁氏治倒靥歌曰：倒靥原为痘后难，只因气血两相残。参芪归地并蝉蜕，连绵进服靥自还。　　又云：倒靥血不止，名为回阳泉。若犯胸胁地，十来九不全。速觅胭脂胚，血竭加一钱。烧之俱存性，点上血收干。　　予见痘后倒靥，人多妄用浴法，枉杀人男女。若痘后结痂厚垒，不能脱起，或半脱而半在，或四围脱而中心锥痛者，准用生蜜、苏合油二味调匀，用银簪敷于靥盘沿处，其痛即止而靥自速脱，并无呛血暴肉之患。如无苏合油，只以线鸡油代之，甚妙。<br />
　　　　　黑陷<br />
<br />
　　邵子《观物篇》曰：东赤、南白、西黄、北黑，此正色也，验之于晓午暮夜之时，可见之矣。由是推之，婴儿始生而赤，长稍变而白；病则黄，老死而黑。物生地下而赤，稍长而白，萎落则黄，枯槁而黑，凡物皆资一阳之气以生，此四色者，乃一阳之气色递变者也。痘疮由出现而起发，起发而成浆，成浆而结痂，亦人身中一阳之气之流行也。其出现而赤，起发稍变而白，成浆则黄，结痂则黑。此亦色之递变自然者，乃证之顺，未可全以变黑为不正之色也。夫以变黑为逆者，以四时言之，春主生，夏主长，秋主收，冬主藏，此自然之序递相成功者也。痘疮之出，犹春之生也，起发犹夏之长也，成浆犹秋之收也，结痂犹冬之藏也，亦自然之序。苟出现而黑色，是春行冬令矣；起发而黑色，是夏行冬令矣；成浆而黑色，是秋行冬令矣。不循递变之次，故谓之逆。黑者，肾之色也，为起蛰封藏之本，故以变黑为归肾也。又肺主皮毛，心主血脉，脾主肌肉，肝主筋，肾主骨髓。疮疹之毒，由内而外为顺，内者不出曰伏，已出复入曰陷，不能成浆谓之倒陷，不能结痂谓之倒靥。曰伏、曰陷、曰倒，皆由外而内，入于骨髓，故曰归肾为逆也。　　按钱仲阳为万世幼医之祖，而独以变黑归肾为肾实之证，其失不小。万氏辟之，最为详明，故备引之。盖耳骩者，肾之部也。诸痛疮疡，皆属于火。肾本属水，水不畏火，故疮疹之初，肾独无证。凡五脏之部之色之证见者，皆为恶候，故曰善则不可见，恶则可见也。倘若小儿肾水本亏，则火毒愈盛，水不足以制之，而火反侮其所不胜；及其既久，火熬水热，于是肾之所部始病而恶证见焉。钱氏以百祥丸下之者，大有至理。盖大戟者，泻小肠之药也。心与小肠为表里，不直泻其心而泻其舍，使心火下降而肾水上升，得阴阳交媾之道，有起骨加肉之功。然不救者，尚十有九，水火岂易抽添哉？盖非百祥丸则无治也，毒气去而真气不绝者犹活。前人谓百祥丸泻膀胱之水，令脾土复旺，是不读本草而且大失仲阳之旨也。又导赤散，亦仲阳所制，亦泻小肠，但与百祥丸之功效有宽猛耳。四圣散用木通亦妙。世以大戟为猛而易以其他淡渗之药，反泻膀胱与肾者，是不刃而杀之矣。万氏以百祥丸下肾中毒气，是犹以为肾实而泻其子也，毫厘之差，千里之谬，不可以不辨。　　疮痘黑陷分四证，详见起发证治陷伏条。　　喜热饮食，手足并冷者，乃脾胃亏损，阳气虚寒之证，宜用辛热之剂补之。喜冷饮食，手足并热，乃阳气实热之证，宜用苦寒之剂泻之。外感风寒者，温散之。毒入腹者，分利之。阳气虚者，温补之。外寒触犯者，熏解之。陈宿州先生用十二味异功散，以预保脾土于未败之先，实发前人之未发，开万世之聋聩也。　　《活人》治疮黑倒陷，猪尾汤、无比散、龙脑膏，无不验。　　海藏云：若用草药下之，似胜脑、麝，必不得已而后用之可也。　　治疹痘不透，干黑危困，用山楂肉一味为末，每服二钱，紫草酒送下，量儿大小加减，徐徐进三四服，即红活。　　刘守真凉膈散，治小儿斑疹黑陷，亦妙。然止能治大便结硬，小便赤濇为当。若大便小便已通，不宜用此，惟以易老去大黄、硝者，最为稳当。　　凡痘疹重者，犹十活四五，黑者无问何如，十难救一。其候或寒战咬牙，或身黄肿紫，宜急以百祥丸下之。复恶寒不已，身冷出汗，耳尻反热者，死。何以然？肾气大旺，脾虚不能治故也。下后，身热气温，欲饮水者可治，以脾气生胜肾，寒去而温热也。治之宜解毒，不可妄下；妄下则内虚，多归于肾。若能食而痂头焦起，或未焦而喘实者，可下之，宜四顺饮。疮赤陷而耳尻反热者，为逆，用百祥丸、牛李膏各三服，不愈者死。　　痘疮黑陷二种，因气虚而毒气不能尽出者，用黄芪、人参、酒炒紫草治之。颜色正者，如上治法。　　参、芪之补，佐以紫草之通利也。<br />
　　变黑归肾，乃气弱不能蓄血，血亦不荣，故致枯萎而黑，只用保元汤加芎、桂，补提其气，其气旺则黑者转而为黄矣。　　右补虚例，第三证所谓内虚而不能使阳气以副云云者之所宜也。　　痘色初深红者必变紫，紫必变黑，紫黑必至于干枯，此血热渐变，理势之一定不移者也。故初见深红，失于解散，至于干枯黑陷，危殆极矣。治法当以凉血退热为主，看其微甚，或利大便，或利小便，或用解散之剂。顶虽平陷，不可专以气虚例之，而惟用参、芪补剂，补则气愈盛而血愈干涸矣。　　治血热证，七八日间有紫黑干枯，及青灰干黑陷者，有夺命、大造、谈笑、博金、一字金，或百祥、牛李、猪尾等方。然早能凉血解毒，必无此患，患此而后用此药，得全者少矣。若服凉解之药过多，以致泄泻滑脱而成黑陷者，仍从陈氏法，以木香异功治之，又不得以血热为拘也。<br />

                    <br>
                        　　　　　灰白<br />
<br />
　　炉灰白色，静者怯者作寒看，燥者勇者焮发者作热看。　　凡痘疹白色，将靥如豆壳者，盖因初起时饮水多，其靥不齐，俗呼倒靥，不妨，但服实表之剂。如毒气郁里，消息他大小便，如大便闭，通大便，小便闭，通小便，无妨。　　前证不起发，不红活者，此因脾肺气虚，用参芪四圣散。　　顶陷灰白泻渴者，脾肺虚寒，用木香散、异功散。　　痘初出时色白者，气血虚也，便宜大补气血，参、朮、芪、芎、升麻、干姜、甘草、木香、丁香、酒洗当归、白芍药；若大便泻，加诃子、肉果。　　凡血气不足，灰白顶陷不起者，宜内托散【即十宣散】 加紫草并乳汁调补。　　痘色灰白，浆不满足，欲成倒塌，皮薄欲破者，保元汤加芎、归、芍药、升麻、人乳、好酒进之。　　有一等白痘似粉，医人所不识，有盘有顶而软肥者，以加减大紫草散主之。<br />
　　　　　夹疹<br />
<br />
　　状如锦纹，其中有空缺处，如云头样者为斑；遍身无空处，疏密不等者为疹。　　夫疹乃风邪外患，痘为胎毒内发，二证并作，脏腑俱病也。二者相杂，赤晕发焮，痘疮愈盛，悞谓痘出太密，多不可救。然此乃夹疹痘也，当治以人参羌活散，疹毒即解，痘势亦退。其元气亏损，不能结痂，当补脾胃为急也。　　痘内夹出丹疹者，不必治之，当以托痘为主，痘出而疹白消矣。<br />
　　　　　夹斑<br />
<br />
　　痘出而夹斑者，痘毒随脏而出，其毒发之势，最为迅疾。或血太过而气不及，则卫气疏缺，不能密护脉络，而致太过之血夹毒上浮，亦乘毒出之势而发为斑也，较前夹疹者稍为易治。如痘起齐，其内必虚，斑多从内解；如不解，以升麻汤加归芍主之。又有或结痂后而发者，余毒热盛，煎熬肉分，其斑必烂，以消毒散加归、芍、防风，盛则用连翘汤，烂处以生肌散敷之。若夹毒初出，色赤如火，乃毒滞不能宣发之故，以四顺饮利之。如大便利一二次而斑或退，则血附气位，急用四君子汤加芪、姜、枣与服，以防其损陷；如不止，加肉豆蔻必止。　　翁用黑参升麻汤，黄芩、荆芥、白芍、归芎。在初多用表散，在后多用解利。红斑易退，紫斑稍难，蓝斑不可治。　　娄用白虎汤。<br />
　　痘中夹斑，阳明受枭炎之毒盛而然，丁桂之药，纤毫莫可投也。张半仙用黄连解毒汤，以治夹斑之痘，则失之太寒；钱氏用槟榔、大黄，以疗痘中之斑，则失之太峻。总不如犀角地黄汤以彻内阳明之郁毒，五龙化斑汤以消外蚊咬之血纹，内外夹攻，表里调和，斯能复全矣。　　愚治痘里夹斑者极多，但见形就是斑，不是痘样者，热毒峻烈，克全者十止三四。两日而斑见者，速清逐为尚。患此者必烦躁谵语，渴饮不宁，刘禅师用地龙汁和犀角水投服，亦心得治斑之法者矣。　　夹瘿为痰毒凝结而成也，或结于颈项，或结于耳后，或结于腋下，大者如桃，小者似李，长者似瓜，短者似枣，身烙烦渴，势若不凶。痘三四日而瘿作，则毒随痘泄，脓随痘灌，自可挽全而无害，倘瘿红肿将脓，而痘随标焉。吾恐毒脓一溃，元气嚣漓，痘焉能表暴充灌乎？七八之期，痘已黄蜡，而瘿作焉，保护元气，消毒祛邪，竟获绥全之庆，虽溃无妨。治法在乎审日期之先后，视元气之厚薄，纪男女之大小，范时令之寒暑，庶几免紊错之愆矣。瘿已红肿而痘标焉，法宜托里，毒盛消其毒，元虚补其元，木通、桔梗解毒而彻关锁，恶实、生地除枭而祛荣火，甘草清理诸邪，蝉蜕祛风辟毒，芍药泄诸经之郁火，荆芥散阳明之风邪，诸药缺一不可也。　　痘起遂发瘿，治以补托，惟芩连之药不可用，耗烁之剂不宜投，消痰解毒为尚。　　痘标而瘿破流脓出血，自致元气虚亏，大用黄芪卫元汤可也，人参、黄芪、川归、红花、桔梗、芍药、甘草、防风煎服。　　痘两三日而瘿毒仍作，急用三消散、半夏、川归、茯苓、甘草、木通、红花、生地、芍药、牛蒡子、天花粉、蝉蜕、灯草煎服。　　痘七八日充灌而瘿作，宜服冲和饮子，人参、黄芪、麦门、柴胡、防风、荆芥、芍药、茯苓、炒白朮、桔梗、连翘、当归、瓜蒌根，频进四服自愈矣。　　歌曰：木通生地并黄芪，桔梗当归芍药俱。大力蝉蜕兼甘草，白茯僵蚕效实奇。上焦加味升麻引，贝母门冬不可遗。下焦牛膝相资助，紧觅山姑倍用之。热多荆芥随多少，疼极还寻白芷医。　　按方治证，须验时日，若头面尽肿而瘿肿，则诸痘决不能鼎峻，多致损伤。<br />
　　　　　夹丹<br />
<br />
　　痘里发丹，内热之极而然也，不宜遽用极寒透里之剂。若见标三二日，竟以化斑汤徐徐浴之，内服生地、牛蒡子、芍药、甘草、木通、荆芥穗，其毒自消矣；若用猪胆、京墨、冰片涂之，竟罹其害，慎之！头面项颈，倘如蛇缠硬肿，火烧疼痛，枭毒辏于上，宜用炒黄连、紫草、车前子、栀子等药。　　余治痘丹，准前药加减，单用露桃花二钱，即丹收痘朗；若肿痛须加柴胡、羌活、生地、芍药倍之。有用凤尾草独煎汤饮，岂知山蕨即凤尾草也，性极寒而沉走，恐伤于痘，不可轻用。<br />
　　　　　夹疮疡<br />
<br />
　　痘里夹疮，痘迎疮见隙而盘据，愈加多密矣。痘起气虚，风痒自作，宜用紫苏荆芥汤浴之，随用芍药、生地、防风、黄芪、白朮、僵蚕、甘草、蝉蜕等药服之可也。若男女患杨梅恶疮，痛不可忍，而痘适标其间，李少阳用蜗牛丹以治，但香油、皂子仁不可轻用；若患肥疳疮，如松香、轻粉、飞丹、雄黄皆不可涂也。　　歌曰：黄芪芍药直僵蚕，生地防风白朮联，甘草红花牛蒡子，酒煎莱服效难言。若是杨梅疮破烂，牛黄土茯倍加焉。痛极乳香些少助，自然疮可痘安全。　　余历验小儿痘种于疮疡中，痘虽美丽，势必枭痒，若不按法制汤以浴，痘蹲聚于疮隙，奚克鼎峻？尹头陀专以香马兰藤煎汤，浴夹疮疡之痘，允得镇痘之妙。但香马兰有三种分别，青红白根，浮上红者甚佳，采用则可。治法以升麻、黄芪为君，芍药、生地为臣，羌活、防风为佐，甘草、蝉蜕为使，此准格也。<br />
　　　　　夹损伤<br />
<br />
　　痘标一两日，或致扑跌，或犯金石所伤，则脾脉亏损而血气走散，痘终受其阻厄。李少阳用孩骨胡桃酒以治，则失之峻利；况胡桃又作泻之物，用之不宜。王近川用归尾桃仁汤以治，则失之狂妄，痘中岂宜破败其血者耶？准依刘半塘拱元散，人参、黄芪、当归、红花、伏凤雏、蝉蜕、防风、芍药、甘草以补托其内，用文蛤、棕灰盦于伤处以收敛其外可也。若损而不破者，用虾蟆皮贴之，徐徐以手摩抚。若是汤泼火烙者，不宜敷以生冷之药，以凝滞其痘也。　　歌曰：损伤须觅伏凤雏，土鳖参芪蝉蜕驰。橘红甘草当归合，再入红花防地俱。<br />
　　　　　痘疔<br />
<br />
　　诸痘中有独大者，或黑或白，其根结硬，即是痘疔，如疔疮样，直抵筋骨，宜挑破，以四圣散点之。　　凡黑陷中有微尖，顶如苦楮样者，疔也；无此状者，谓之黑陷，非疔也。　　痘疔又谓又贼痘，或三五枚，或五七枚，间杂于诸痘之间，其色紫黯，作痛不宁，以致诸证蜂起，不能灌脓，甚至不救，乃热毒势甚并结也，用仙方活命饮；如二便秘濇，量加大黄，遍身拘急，加麻黄。外必用线针挑破，出黑血，或吮出毒血，以泄其毒，余痘才得灌脓；否则其毒无从而解，必致不起。如未应，急用隔蒜灸；若毒气盛者，或不知痛者，不用蒜隔，就着肉灼艾灸之。若灸后疮头红肿焮发，用针挑破，出毒血，灼艾尤好。虽此法未出方书，予屡用屡验者。世多用至宝丹之类，亦不可恃。别见起发证治，宜参考。　　凡痘疮起发之时，但见干燥，其根焦黑者，即内服夺命丹，外用四圣散涂之。　　如原有疮疹，或灌疮未愈，或疮将较瘢嫩者，至痘出之时，其处痘本攒聚，形色黑溃，急以针刺破之，吮去毒血，外以四圣散涂之，内服加味四圣汤调无价散，并夺命丹主之。　　如疮焦黑，浑身皆是者，看大便何如：若大便秘，内服承气汤调无价散，外用水杨汤浴法；大便利者，内服十全大补汤、陈氏木香散调无价散，合夺命丹，外用水杨汤浴法。<br />
　　　　　卷帘疔<br />
<br />
　　痘六七朝，舌望上卷，喉锁烦渴紧痛，饮食难进，不知者妄用刀割舌下青筋，倏时致死。岂知疔毒结坐于舌根，疔甚者如黑豆，次者似葡萄。犯此证候，要把银钩钩破患处，尽净恶血，随以苦茶漱口，尽吐其毒血，而以后方投之。　　歌曰：晡仙妙制龙宫丹，冰片硼砂青黛间。薄荷荆芥僵蚕炒，还觅黄连法制难。按合研匀为细末，慢吹喉内卷帘翻。　　按此疔人多不晓，夭杀儿童。若患此者，痘定经于心，急宜清解；若补助之药，不宜服也。有方用蛤蜊汁和玉露滴者，亦可。<br />
　　　　　燕窝疔<br />
<br />
　　痘形五六日而腋下硬肿，两手坦垂，不能活动转舒，烦躁谵语，眼碧脸赤，恶渴吐沫，不知者以为结痈而然，岂知痘毒结坐于腋下，名曰燕窝疔。急用银针挑去其根，尽除恶血，随将燕窝打水澄清者洗净，而以珍珠末和油胭脂涂其患处，内服消毒饮。　　又歌曰：燕窝疔欲燕窝除，挑破须将澄去泥。洗净尽除其毒血，油胭脂和米珍珠。涂抹其中时刻候，管教毒尽痘离离。　　曰：消毒饮是鼠粘先，甘草通茯生地全。红花犀芍连翘合，灯草浓煎毒尽捐。　　余历详察此痘左腋潜注，则右体之痘，沉伏而失色，右腋潜注，则左体之痘，叛逆而无元，是准格也。若曰疔左而左痘坏，则诬矣。有方以蜒蝣和核桃肉吞者，虽暂获效，终于无济。<br />
　　　　　火珠疔<br />
<br />
　　痘值六七日，而鼻窍中阗塞喷火，气息甚难，恶渴烦躁，面赤眼红，痰紧，饮食不餐，热烙，名曰火珠疔。外要钩破，随将药点入眼角，再服泻金汤则愈矣。　　歌曰：鼻中阗塞火珠疔，速要钩穿眼上行。黄连膏和梅花片，点滴其中左右经。再服泻金汤二剂，自然毒尽得安宁。　　泻金汤歌曰：乌犀桔梗鼠粘行，芍药甘梢伏火清。生地红花通紫草，合煎服后自消疔。　　按此痘疔患于小儿们，人昧以为息肉阗塞，不知挑剔，屡致枉死。惯治者，允宜详验，眼翻气急，手足乱撒，候则是矣。或以田螺水滴入者，未善。<br />
　　　　　忘汲疔<br />
<br />
　　痘值六七之期，两眼沿倏然结作疔毒，封合肿胀，热极而面色紫，烦渴，则以治鼻疔法治之。挑破处速以瓦葱捣烂盦之，盖此处不可以钩穿者也。　　歌曰：眼沿生疔眼必瞎，自有仙家神治法。瓦葱细捣盦封牢，莫待风枭再作恶。　　昔穆修治此宁，专用山慈菇和蜣螂肉捣烂，盦上取疔根，亦捷法也。<br />
　　　　　豢虎疔<br />
<br />
　　痘期里正要会脓结蜡，而耳孔内结成疔毒，盖肾地宜无痘毒，而疔独辏结于此者，则枭炎炽而癸元已耗矣。急宜锥破，随用鹅管石、女贞子、薄荷共研为极细末，吹于患处；再用马兰根洗净，寸断塞耳。　　歌曰：豢虎由来两耳中，少阳临证制吹筒。鹅管石和女真子，薄荷三味并相攻。再把马兰根洗净，随将寸断塞其中。不须时刻相回挽，自然疔里见奇功。　　按此方鹅管石宜改元精石，以元精而写鹅管，此亦传易隐射之失也。内还有冰片，女真子亦是女真，抄曰子者，亦传讹也。<br />
　　　　　注命疔<br />
<br />
　　痘期里两足掌心痘毒，辏结成疔，硬肿恶痛，或如钱样，或如大黑豆，或如胡椒粒，紫筋直注透足股盘处，其毒甚矣。速锄取其根，净尽其血，随用田螺水调和冰片点三次，把慎火草、菉豆浸胀，捣烂，盦于患处，内服化毒丹。　　歌曰：痘里如生注命疔，花栏决定不为轻。银针挑尽其中毒，寻个田螺吐水清。调和冰片胭脂点，再觅龙鳞草要真【即慎火草，又名火丹草。】 脱皮菉豆浸渍胀，共捣将来盦一层。内把化毒丹来服，不怕疔生足掌心。　　俗人多以足下疔不加意，岂知疔虽生于下，而绾刺于上，竟犯脾心二经，时刻不可捱，故曰注命。<br />
　　　　　骊含疔<br />
<br />
　　痘值五六朝，身发恶热，烦躁谵语，两眼翻厥，肚腹膨胀，小便闭塞，恶痛，叫号不宁，盖因枭毒澄聚于膀胱，而于阳茎窍里，辏结鸩疔，名骊含疔。语云：痘疔结此，时刻要死。急用银朱、冰片、蟾酥、牛黄、麝香，研匀极细末，将黄连细茶浓煎候冷，取半匙调药，把细软稻心蘸药，通纳其窍中，再用油菜子搓捋其茎，内服木通败毒散。　　歌曰：骊含生疔疔如刀，十个疔来九不饶。胡僧仙授攻医法，继后骊含命始逃。牛黄冰片蟾酥麝，和合银朱一样(扌曹)。茶连数沸煎浓冷，稻草心将蘸药膏。依方按法相为用，何畏疔锥日夜号。　　昔云间一僧用细银丝通窍内，随以清水漱口净吸之，以尽其毒血，外用珍珠、片脑调敷，亦验。<br />
　　　　　透肠疔<br />
<br />
　　痘六七朝之内，腹中饱闷，绞痛难忍，大便秘结，烦渴，遂于粪门旁阖辏作疔毒，肿硬紫锥，名曰透肠疔，毒彻于阳明故耳。速针锥其毒，大用金银花、防风煎汤，候冷洗净，随将轻粉、珍珠、片脑、白敛末，灯心蘸涂于上，内服黄连解毒汤。　　歌曰：透肠疔毒命随倾，治得全时漏不成。此方奇效人谁得？惟是晡仙用自珍。片脑珍珠与轻粉，分两般般无重轻。要将白敛先为末，澄过干时后并行。毒收还冀时干结，溃烂来时极可憎。　　此疔有剔后用苎根捣烂盦者，有用桑杪捣烂和麝敷者，俱有明效，总不如野菉豆末和红花末干掺，甚美。<br />
　　　　　溃烂<br />
<br />
　　收靥门参看。<br />
　　痘斑烂之证，因当发散而不发散，则毒气闭塞，以致喘促闷乱；不当发散而悞发散，则毒随阳气暴出于外，遍身皮肤溃烂。治宜调脾胃，进饮食，大便调和，荣卫健旺，毒气自解，而无目赤咽痛口疮吐衄等证。窃谓前证若发表过甚，大便自利，急用理中丸、豆蔻丸，以救其里。亦有痘疹如蚊所啮，而色黑，乃危证也。若大小便秘结烦躁，用山栀子汤，豮猪尾血调脑子治之，自利不食者不可用。盖毒发于表而妄汗之，则腠理开泄，荣卫益虚，转增疮烂，由是风邪乘虚变证者有之。若毒根于里而妄下之，则内气愈虚，毒不能出而反入焉，由是土不胜水，变黑归肾，身体振寒，两耳尻冷，眼合肚胀，其疮黑陷，十无一生，治者审之！　　疮出太盛，脓汁淋漓，不可着席，疼痛者，干黄土罗末敷之，甚者白龙散帛裹扑之，或败草散贴之。丹溪云：疮湿者用泻湿，乃肌表间湿，宜用风药，白芷、防风之类。闻人氏用麦麸衬卧，暑月热甚，当借之，以芭蕉叶为佳。　　或疮已出定，大便不通而脓汁不干者，此热毒合下证也，宜牛黄丹利之。若疮口湿，及脓血杂流者，百花膏、生肌散、金华散、绵茧散、魏氏白螺散、乳香韶粉散，俱可用。若靥后复生，乃余毒失于解利，留滞于肌肉之间而然也，宜消毒散；或结痂久而不落，亦宜百花膏。　　若痘烂无脓，吐利不止，或二便下血，乳食不化者，不治之证也。<br />

                    <br>
                        　　　　　臭痘<br />
<br />
　　先哲云：臭痘不死，以其得化泄阳明之毒气故耳。若臭而黑烂成窝者，元气亏损，亦死之证也。患此者，须服定金汤。　　予每诊臭痘，脓血流溢者生；臭不枭痒者生；臭不延人者生；臭不抓脱者生；臭不黑烂者生。犯此须芫荽、艾叶烧，辟其秽气；随用升麻紫苏汤揩挹其臭处，净洁其衣服床被，即服前方，无不获全。若顶胁胸颈气窝处，凹烂黑臭，洞见筋骨者，必死之痘也。四明俞氏用寒水丹掺之，亦可。<br />
　　　　　蛆痘<br />
<br />
　　天地间有形化者，有气化者。形化者由于胎卵，气化者忽然成形。痘之有蛆，形化气化兼之也。近有华峰道人，隐吴山治痘。有一小儿患痘，时届十一月，感发之候，痘经正顺，囊廓鼎耸，忽头项上恶痒难忍，手搔难禁，遂于溃破处将银簪挑之，则见其虫如丝细而长有寸，遂以香油取尽，花椒汤洗之，痒即止。愚按寒冬蛰令，岂有虫乎？兹乃气化然也。又有一患痘者，时值炎热之际，头项上如前作痒，予视之，见其虫如米粒，囊中或二三盘据焉，此乃蝇蚋聚啮脓血，形化然也。先哲云：蛆痘不死，以其枭毒尽发于外也。<br />
　　　　　验面<br />
<br />
　　痘疹属火证，其面色赤者为顺，甚者为热。若肝木克制脾土，致面色青者，是为逆也。急用四君、升麻、柴胡，调补脾胃，色正才治。窃谓前证若伤食而呕吐搐搦，脾气受伤而泻利搐搦，或厥逆，皆慢脾风之渐也，用人参理中汤加柴胡、钓藤钩治之。或有少悞，多致不起。若有痘毒内外郁蒸发出，遇风寒相搏，凝滞于肌肉，遍身皮肤青色者，用透肌散。胃伤则生风呕吐，脾伤则生风厥逆，用五味异功散加天麻；若疮密热盛便秘，饮冷面赤者，用犀角解毒散；灌浆之后，发热烦躁，作渴面赤者，用当归补血汤；足热腰痛，目睛赤者，地黄丸，皆要法也。<br />
　　　　　痘后余毒证治<br />
<br />
　　斑疮余毒，或肝虚入眼目，或肺虚为癣疥，或为痈疖，发在骨节，肾之虚也；发在肌肉，脾之虚也。或在筋，或在头，或在面，或牙齿疳蚀，或咽喉肿痛，各随经而见，皆毒不散，蕴积而成。或病人始不早治，或医者失治遗于经络，其所由来，盖有自矣，宜服解毒等剂。　　痘毒攻脾则泄泻身浮，攻肝则眼生翳膜，攻心则烦躁啼哭，攻肾则耳疼脓聚，攻肺则咳嗽痰涎。　　若已发后，有余毒未散，复有身热疮肿之类，当茶清下解毒丸。<br />
　　　　　痈疖<br />
<br />
　　痘痈多是实毒，血热成痈，分上下用药，一日不可缓。成脓必用清热凉血为主，赤芍药、甘草节、连翘、桔梗之类；上引用升麻、葛根，下引用槟榔、牛膝；更助以贝母、忍冬、白芷、瓜蒌。大便燥，用大黄，寒热用芩、蘗。此法累效。　　前证初起未成脓者，用活命饮、隔蒜灸，治而消之；欲成脓者，用活命饮解而溃之；气血虚者，八珍汤实而溃之；虚而不能敛者，托里散补而敛之。大凡发热肿痛，大便不结，用仙方活命饮及隔蒜灸法；大便秘结，用仙方活命饮加大黄；大便已通，肿痛未退，再用活命饮一服，用托里散补其元气。若发热倦怠，大便调和，用补中益气汤；未应，亦用隔蒜灸。若溃而发热口干，肢体倦怠，用东垣圣愈汤；脓水淋漓，不时发热，用四君、参、芪。若因乳母肝经血虚发热，用加味小柴胡汤；肝脾郁怒发热，用加味归脾汤；膏粱厚味积热，用加味清胃散。　　如专与凉血，用败毒等药，复伤元气，必致成者不能溃，溃者不能敛矣。<br />
　　　　　瘾疹<br />
<br />
　　瘾者，皮肤间隐隐成疙瘩瘙痒，爬搔更多，内服解毒防风汤，外以筚衣汤洗之。　　疹者，皮间点点状如蚊蚤所咬之迹，或如小芥子，即麻子也，升麻葛根汤加防风、荆芥穗主之；热甚渴者，与人参白虎汤相合服之。<br />
　　　　　丹瘤<br />
<br />
　　赤火丹瘤，此恶候也。流移红肿，其痛手不可近。从头上起者，过心即死；从足下起者，过肾即死。宜内服小柴胡加生地黄汤、黑参化毒汤，外用蜞针法吮去恶血自消。若但红不肿不痛者，斑也，人参白虎汤加黑参、大青、生地黄主之。<br />
　　　　　发热<br />
<br />
　　痘疮收靥之后，浑身经热不除，别无他证，用柴胡麦门冬散；如不退，服人参白朮散。若风热咳嗽，咽喉不利，用桔梗甘草防风汤。窃谓前证有因热毒未解者，有因胃气虚热者，有因胃气实热者，其因不能枚举，当临证制宜而药之。<br />
　　　　　骨节作痛<br />
<br />
　　俗名痘风。丹溪分气血虚实。以日子守之，多带气血不足。　　虚则黄芪生血之剂助之，略佐以风药。　　实则白芍药、黄芩为君，连翘、白芷、续断之类为佐。　　若属虚寒，陈氏方可用。余详痘中风门。<br />
　　　　　水痘<br />
<br />
　　小儿痘疮，有正痘与水痘之不同。新安张季明云：其疮皮不薄，如赤根白头，渐渐赤肿而有脓差迟者，谓之大痘，此里证发于脏也。其疮皮薄如水泡，破即易干，而出无渐次，白色或淡红，冷冷有水浆者，谓之水痘，此表证发于腑也，亦与疹子同，又轻于疹。发热一二日而出，出而即消，易出易靥，不宜燥温，但用轻剂解之，麦汤散主之，羌活散、消毒饮、麦煎散俱可服，又当服大连翘汤以解之。　　如心闷烦躁发热，及大小便濇，口舌生疮者，通关散主之。　　水痘夹黑出来，或黑水流，或手足冷者，前胡、甘草、生地、黑参、连翘、茯苓、木通、蝉蜕、麦门冬、川芎、陈皮、当归、生姜，水煎服。<br />
　　　　　麻疹<br />
<br />
　　麻疹浮小而有头，粒随出即收，不结脓疱，北人谓之糖疮，南人谓之麸疮，吴人谓之痧，越人谓之痱，古所谓麻，闻人氏所谓肤疹是也，与前所谓脾为疹者不同。小儿有出一二次者。出轻而日数少者，名奶疹子；出稍重而日数稍多者，名正疹子。又出于痘前者，名奶疹子；出于痘后者，名正疹子。初出亦与痘疮相似，但痘发于脏，麻发于腑。脏属阴，其病本深，故难出难收，而药于温平为宜；腑属阳，其病本浅，故易出易收，而药于清凉为宜。　　按既是心火刑肺金，即是贼邪，其证当重，何反轻于痘？余每治麻疹，但据见证，以泻白散加减大剂投之，即至危困之证，无不愈者。其他时师，用苦寒降火，辛温发表，而阽于危亡者，不可胜数，安在其为心火刑肺也？　　麻疹初出，全类伤风，发热咳嗽，鼻塞面肿，涕唾稠粘，全是肺经之证。有末传泄利者，有一起兼泄利者，肺与大肠相表里，表里俱病也。惟不可触冒风寒，及于正蒸热时啖食，能变轻为重，不可不慎！　　麻疹形证亦同，有如发风疹，疙瘩拥起如云头，色赤成斑，随见随没者，有如粟米头米?元，三番俱见而不没，至三日后方收渐没者，然皆谓之麻疹。其于欲出未出之际，当用发表之药发之，则易出易愈也。　　麻疹有发热至十余日始见者，大抵主在发散肺经之热毒者始事也，调理补养病后之元气者终事也。其间或兼风，或兼痰，或伤食，并随宜加对证之药。其有变证，即随病用对证之药。要不乱投汤剂，则儿无事矣。<br />
　　　　　初热<br />
<br />
　　痘疹发热之初，多似伤寒，惟麻疹则咳嗽喷嚏，鼻流清涕，眼胞肿，其泪汪汪，面浮腮赤，或呕恶，或泄利，或手掐眉目鼻面，此为异耳。轻者以泻白散合三味消毒散主之，重者以金沸草散主之；兼泄利者，合升麻葛根汤，以白芷代葛根。此余创立治法，用之无不效者。即十分危证，守而勿失，终于必济。每见诸书所定方，类皆苦寒、辛凉发表之剂，不尽对证对经，恐有诛罚太过之失，用者详之。　　大抵疹欲出已出之际，虽寒勿用桂枝，虽虚勿用参、朮，虽呕而有痰勿用半夏、南星。　　大忌认作伤寒，妄汗妄下。汗之则增其热，为鼻衄，为咳血，为口疮咽痛，为目赤痛，为烦躁，为大小便不通；下之则虚其里，为滑泄，为滞下，多至不救，慎之！　　疹子初发热时，未见出现，咳嗽百十声不止，上气喘急，面浮目胞肿，宜甘桔汤、消毒散、泻白散，三方合用。内桑白皮采鲜者多用。热盛烦渴，加石膏末、知母、黄芩、天花粉。　　疹子发热吐利，乃火邪内迫，纯是热证，不可作寒论。上焦多吐，宜黄芩汤加茅根、芦根、枇杷叶。　　下焦多利，宜黄芩汤送下香连丸。<br />
　　中焦吐利俱多，宜黄芩汤，多加芦根、茅根，前调六一散。　　自利甚，则里急后重而为滞下，宜加味黄芩汤，调六一散。　　大抵疹家吐利滞下，宜于疹家求之，不可作吐利滞下而治。　　疹出之时，咽喉肿痛者，乃毒火上熏而然，勿作喉痹治法，妄用针刺。喉痹内作痈肿，故宜决去恶血。痘疹只是咽干作痛，宜甘桔汤加黑参、牛蒡、连翘，或射干鼠粘子汤，细细咽之，钱氏甘露饮子亦可，外用十全散、玉锁匙点之。　　疹子渴喜饮水，纯是火邪，肺焦胃干，心火内亢之故也。　　初发热渴者，前发散药中多加石膏、天花粉，或葛根麦门冬散。<br />
　　　　　见形<br />
<br />
　　疹子初起，多泻不妨，惟愈后最忌重热，此不可不调治者。盖疹子发热多至十一二日，少亦不下五七日，热久，元气虚矣，加之疹出，饮食不进而复重热，阴阳耗竭，不死何待？故再热者，必大补气血可也，予见忽以为常而死者屡矣。　　疹退之后，微微咳嗽者，此余毒未尽也，泻白散合消毒散主之。若咳甚气喘，连声不住，甚至饮食汤水俱呛出者，此热毒乘肺而然也，宜门冬清肺汤加枇杷叶；见血加茅根汁、阿胶珠主之。但见胸高如龟壳，肩耸而喘，血出口鼻，摆手摇头，面色或青或赤，或白而枯者，皆不可治也。　　疹出之时，曾作泄利，未经清解，至疹退之后，变为休息痢，不问赤白，里急后重，日夜无度，此余毒在大肠也，以黄芩汤送下香连丸。虚者加人参，滑者加椿根白皮，俱于丸药内加之，勿入煎药。　　疹子既收，其毒不解，邪火拂郁，浑身发热，昼夜不退，发枯肤瘁，渐成疳瘵，以清热除疳丸主之。若不早治，以致睡则扬睛，口鼻气冷，手足厥逆，微微瘈瘲，变为慢风，不救者多矣。　　如浑身壮热，未至羸瘦，但多搐掣，烦躁不宁，此热在心脾二经也，以当归养血汤、黄连安神丸间服之。　　几见疹子收完之后，出入动止如常，忽然心腹绞痛而死者，还是元气虚弱，曾受疫疠之气，外虽无病，里实亏损，所以一发而死也，谓之中恶，间有用人参汤研苏合香丸而苏者。<br />
　　　　　禁忌<br />
<br />
　　疹家禁忌比痘家禁忌尤甚，若悞食鸡鱼，则终身但遇天行之时，又令重出也。盐酢食之，令咳不止；五辛食之，令生惊热。所以通禁，必待四十九日之后方无禁也。　　大热未退，不可与食，与伤寒同。<br />
　　一发之时，既表之后，切戒风寒冷水瓜果之类。如一犯之，则皮毛闭寒，毒气难泄，遂变紫黑而死矣。如极渴欲水，只宜少与葱白，以滋其渴耳。必须使皮窍中常微汗，润泽可也。又忌梅桃鱼蜂蜜香鲜之物，恐惹疳虫上行。古今图书集成医部全录卷四百八十<br />
<br />
痘疹门<br />
<br />
　　　　痘疹论【清?聂久吾】<br />
<br />
　　　　　辟时医之谬<br />
<br />
　　近世痘方，多宗黄西丘，其书自始至终，俱分顺逆险而立三图说。其谓顺者，不必服药是也；谓险者，宜以保元汤加减调治犹近理也。但谓逆者俱不可治，治之徒劳无益，是教人袖手待毙矣。其言不仁之甚，而贻害于世不小也。此为俗医图利计则甚便，而于救济生灵之术则甚乖也。盖医者仁术，圣人以之赞助造化之不及，所贵者，扶危救困，起死回生耳。若治其易治者，而弃其难治者，则何以医为？惟俗医意在图利，又恐坏名，见证有不顺者，辄委弃之，彼诚恐利未必得，而徒冒不识证之名。若仁人君子，当为之死里求生，岂忍断其必死而坐视不治？故曰：西丘之言，便于俗医而非所以济世也。且其所指逆证多端，痘疮稠密者多有之，如初热而惊悸吐泻，报痘而先发于印堂司空天庭等处，初出而根窠无晕，既出而色白灰陷，或发水泡或痒塌，或当行浆而不行浆，或痂未落而寒战咬牙等证，皆其图说所谓逆而不治者，予每治之而得生者多矣。奈何悉谓治之无益，而戒人勿治乎？惟初出形如蚕种，既出而紫黑干枯者，难以灌浆，多不可救耳。然宁救之而不活，不忍坐视而不救也。　　近年有庠生管橓编集《保赤全书》，载痘疹方论，颇为详备，然其人博而不精，未谙妙理，所论气血虚实寒热等理，多混杂未能融通，所论某证该用某方，多卤莽又多乖舛而不得其宜，在明者得之，犹可备参考，若昧者执而用之，鲜不悞事。予恐其无益于世而反惑世也，故表而出之。　　痘证与他证不同，自初发热，以至于结痂，限日限时，救困扶危，当用之药，宜及时而用，如救焚拯溺，不可缓也。盖痘毒发自五脏，实动五脏之真气，其出痘多者，真气发泄亦多，当此之时，人之血气几绝，岌岌乎殆哉！如油尽之灯，不速为之增油，则灯焰熄；如风中之烛，不速为之蔽风，则烛光灭也。时医则不然，轻视人命而重视财利，其愚而不知用药者，姑无论已，即稍知用药者，亦不肯及时用药，欲因祸大而显功，迟延至于气血已绝，不可复续，虽有对证之药，缓不及事，因而悞人性命者多矣。此医家之害，而病家不可不知也。又时医识见浅陋，未谙妙理，执泥祖传旧方，不知变通，遇痘证之轻者，犹可动手调治，而自以为功，一遇危险重证，便束手无策，不能救疗，甚至治而不活者，则以为痘证原恶，而不自咎其术之拙，病家亦以为痘证本恶，而不归咎医之拙。殊不知痘疮常数，若无甚恶之证，而调治得宜，十可十生；间有极恶之证，必不可救疗者，十不过一二。今治而十死七八，何恶证之多也？无亦术之不精乎！　　当时令，众人出痘时，小儿或有发热稍缓，其热或作或止，其红点或未见，或微见而未明，或是出痘，或非出痘，正在疑似之间，当此之时，不如且勿服药，以待其自定，但禁风禁荤，调护之而已。所谓不轻治，正所以深治之者，此也。有等富贵之家，珍爱太过，见其如此，屡投以清凉解毒之剂。不知若是痘证，则其毒气发动于五脏，勃勃欲出，其势决不可阻遏，屡用清凉阻遏其势，即所以迫之内攻而祸速矣。故犯此者，多有报痘数日，即烦闷惊搐而死，此解毒之剂杀之也。正如蔻在宫墙之内，不逐之出外，反遏其出路，围而攻之，宫中之人，有不遭残害者乎？然医者曰：吾用解毒药，何至于杀人？既不自任其咎。病家亦曰：彼用解毒药，何至于杀吾人？亦不归咎于医杀人于冥冥之中，而己不悟也。人不知也，予故表而出之，以戒世之爱而反害者。语曰：久腊者毒必厚。痘毒禀于胎元，伏于五脏，其轻者无论已，其重者深藏久蓄，不为不厚矣。一旦触发于倏然忽然之顷，其势猛锐欲出，断不可御，是以必借气血载毒出外，成浆结痂，然后毒散而成功，此病机亦化机也。此岂若诸疮之毒，可以骤然而解散者？故解之于既出之后，是顺其欲散之势，犹为近理；解之于未出之先，是遏其猛锐欲出之势，其祸甚速。如初决之堤，水势排山，而欲捧土塞之，有是理乎？奈何自古治痘之家，其卑者固不足道，其高者亦未深悟此理，每每于痘疮发热之初，欲出未出之际，辄以解毒为主，且曰：服某药则毒可解，而痘出必稀。不知痘之稀，由其初受毒之轻耳，岂将出之时所能骤解乎？致启后之庸医，讹以承讹，见痘疮欲出未出之间，毒气炽盛，则多用寒凉以解之，或妄下以解之，彼自以为对证之妙剂，而不知反致内攻之奇祸，至于杀人而终不悟，前覆而后不鉴，其祸又无穷也。予睹近时庸医，治痘多犯此失，以致童幼数日而死者甚多，则皆茫然，委于证恶难救，而举世莫觉其致死之由，殊可矜恻也，故不得不再三发明其理以救将来。　　自有方书治痘以来，其时不啻二千年，其人不啻数百家，然皆详于已出之后，略于未出之前，深言出速而稠密之危，不言留中而不出之祸。不知已出之毒，外寇也；未出之毒，内寇也。徒知御外寇而不知逐内寇，自古以来，诸贤之为计疏也。然其失计安在？惟在痘未出而急于解毒，缓于逐毒也。不知未出之毒不可解，但当汲汲逐之出外也。予深悟其理而明鉴其失，故长顾却虑，为未出以前诸证设法，惟明辨其虚实寒热以施治。实热者，宣发其壅滞以逐毒出外；虚寒者，补助其气血以逐毒出外。至于急用寒凉遏毒内攻等弊，则谆谆致戒，不厌再三，一以救前哲之失，一以开后人之迷，虽岐黄复起，不易吾言矣。　　须知出痘多者，收结之时，还元之后，五脏真气发泄已多，一身血气耗散已甚，虽或毒气未净，而其正气极虚，是以用凉药解毒，必须用酒炒制。其体气弱者，或时加入参、芪、归、芎之类以救血气，切不可因其有热证而遽投以生三黄、生栀子、生大黄、生石膏之类，此时正气微弱，骤用凉寒峻攻，多有一投而辄毙者，戒之戒之！　　治痘之家，既谨其始，又必谨其终。盖痘之危险不测者有二：一曰毒盛，一曰体虚。当其未出之时，或三五日而速毙者，皆因毒盛也。及其结痂还元之时，或悞投一药，悞进一饮一食而辄毙者，皆因体虚也。然毒盛欲出不出者能顺其势以导之，出而不妄施解毒以阻遏拂逆之，则未必致毙。故再三戒谕，深为谨始者虑也。体虚者能察其虚而补养之，又防其虚而不峻攻之，则可保无虞。惟玩其收结还元，而忽易不加谨者，多致悞事，故又深为谨终者警也。<br />

                    <br>
                        　　　　　白朮散豆蔻丸说<br />
<br />
　　此等丸散，治痘之家，必须豫制以防虚滑泄泻。若痘起胀，或收结时，骤然泄泻不止，危在旦夕矣。然止泻用汤药多不效，有服至异功散而不止者，惟此丸散可以止之。惟毒热作渴者，加味四苓散，一二服即可止。起胀灌脓时，或有六七日不大便而烦闷作痛者，毒盛而秘也，用清毒活血汤去参、芪，加怀牛膝二钱、紫草、当归各加至二钱煎，药熟去渣，入生蜜半酒杯服之。如又不通，用前药加酒炒大黄三钱微利之。若仍不通，用猪胆汁滴入谷道中即通。终不可用硝、黄大下，恐下后变他证则危矣。<br />
　　　　　论衄血<br />
<br />
　　痘有鼻中衄血者，毒气上冲于肺也。此其毒气外泄，亦非恶候，不必惊惶，只用发灰散或清肺汤治之。切不可峻用寒凉，如犀角、生地、山栀、生大黄之类，冰伏其血，必为大害。世人不谙此理，一遇痘疮有衄血咽喉口舌等证，即认为实热，遽投以寒凉，冰凝血脉，以致痘疮不得成脓，而变为坏证者多矣！是治末而妨其本，昧之甚者也。<br />
　　　　　论年长出痘<br />
<br />
　　又有一种出痘稠密，毒火既盛，然元气虚，血气弱，津液枯竭，不能制火，以致虚火炎蒸，或烦或渴，或咽喉病，或鼻时出血，难任温补，痘必不能成浆结痂。大凡年长之男女，嗜欲久开，血气既耗者，多有此证，最为难治。时医见其多热候，率用清凉，如犀角地黄汤之类，不知原因血气不能胜毒气而致有此证，今又纯用寒凉，则血气甚亏损而毒气愈肆行，岂复有可生之理？是以此等痘证，时医治之，十无一生，殊可哀怜。今特制参麦清补汤，用人参、酒洗当归各八分，麦冬酒蒸晒干一钱二分，花粉酒蒸晒干、生黄芪各一钱，前胡、牛蒡、山楂肉各五分，炙甘草、生甘草、酒洗红花、川芎、酒洗生地、桔梗各三分，酒炒白芍、生白芍各四分，生姜一片，龙眼肉三个，同煎温服以调之。遇此证者，此药当频服，于痘出五六日内，至七八日，若脓浆不行，亦当用参芪鹿茸汤托之。若脓浆不起，则无生意矣。若有四五分脓，犹可望生。<br />
　　　　　或问五条<br />
<br />
　　或问曰：医治未病，古人立豫解痘毒之方，或解之于平日，或解之于临时，其方何啻数百，子何以知痘毒不可豫解而不载一方也？曰：以其理知之，又验其事而知之。盖痘毒禀受于胚胎而潜伏于五脏，或数年而后发，或十数年而后发，或数十年而后发，当其未发时，深藏潜伏，声臭俱泯，于何而解之？彼无声臭之毒，又岂有形质有气味之药所能解散？且用药攻病，犹如用兵诛寇，故必执兵持竿，然后可以寇诛之。当闾阎无事时，虽有奸豪潜伏其中，而不执兵，不持竿，谁能识其为寇而诛之？今豫解痘毒于声臭俱泯之时，得无类是乎？此以理知其不能解也。予妇产男女十人，皆已出痘，前六人多用豫解痘毒之方而出痘反有极多者，后四人不用此方而出痘极少，皆勿药自愈矣。此可验痘毒轻重，定于禀受之初，而不能豫解也。然服解毒药于平时虽无益，犹无害也；至于临时解毒，则有反害者矣。每见富贵之家，父母珍爱其子，一闻邻家出痘，则多服解毒之药，以致损儿胃气者有之；或儿已发热，将出痘而多服解毒药，以郁遏其毒气者有之。犯此二者，所谓无益而又害之者也。以是知解之于临时者，尤不可也。　　或问曰：子立论，若刘河间、钱仲阳、陈文中等，皆古名医，子议其失，犹之可也。至于朱丹溪集医道之大成，亦议其未尽痘家之妙，何也？曰：丹溪之医诚精矣，子谓其足以尽医家之妙乎？又足以尽痘家之妙乎？且医之为道，精微广大，亦难言矣。自古名医虽各有精微，然亦多有讹谬，如王叔和着《脉诀》，论五脏六腑，谓：三焦无状空有名，寄在胸中膈相应。此其说大谬矣。夫叔和名医，有如此者，后人习焉不察，至宋张季明着《医说》，始论其谬，其言有理有据，然世上竟宗叔和之谬，而莫知有季明之辨也。如此之类，何可枚举？若刘河间等之治痘，而专用寒凉解毒，则又宗《内经》诸疮俱属心火之言而失其意者也。盖《内经》此言，为诸疮发也，非为痘疮发也。痘疮与诸疮大不同者也。且而刘河间、钱仲阳辈，乃宗其论诸疮之言，以治痘疮，此何异行车于水而推舟于陆也，讹谬甚矣。丹溪又宗刘、钱而不能正其谬者也，何以能尽痘家之妙也！　　或问曰：古人治痘，一以解毒为主，至丹溪揭解毒和中安表六字，论者以为精当之极。大略谓痘未出而能解毒则可以使痘出稀少，痘既出而能解毒则可免溃烂发痈发疔入眼等患，岂不深有至理？而子独极言解毒之害，而谆谆以妄解毒为戒，此说未之前闻，不亦过高骇众乎？曰：此痘家第一精深微妙之理。古今高明之士，皆迷而不悞，是以徒知解毒之利，而不知解毒之害也。虽丹溪解毒和中安表之说，亦欠分晓。盖揭解毒二字，于和中安表之上，后人执而用之，多致悞事。以丹溪之明而见不及此，况其下焉者乎？盖痘毒久伏于五脏，一旦触动而勃发，其勇悍猛烈之势，断不可御遏，又何可解散？智者惟顺其势以导之出外而已；昧者当其欲出未出时，而遽投以解毒药，则拂逆其势，岂惟不能解散，而适以逼之返戈内攻，宜其祸不旋踵也。故多有痘才见数点而儿已毙者，则亦惨矣。近日每见富贵之家，极珍爱其子者，多罹此祸。然而病家与医家，终不悟其失。且曰：此痘最恶，吾先为之解毒，犹不能救？况不解毒乎？噫！迷亦甚矣！独不思使其不遽用解毒药，以逼毒内攻，则毒出外而内自安，何遽至于毙？纵其痘出，或稠密，或红紫，或干枯，犹可从容调治，孰与未见痘而速死之惨乎？是以痘未出之前，除升发微汗一剂外，凡攻里清表寒凉解毒之剂，当一切禁之，如砒、巴勿令入口可也。古人谓不可汗下，亦是此理，惜其语焉而不详也。丹溪亦戒妄汗妄下，庶几不失古人之意矣。然又教人用犀角地黄汤之类，是徒知汗下之害，而不知当此欲出未出之时，不必汗下而后为害，即多用清凉如犀角、生地之类，亦能遏毒内攻而致害也。惟人参败毒散，能宣发毒气出外，犹无害耳。若胡氏辈率其愚臆谬见，而妄谓非汗则表热不解，非下则里热不解，汗下以解表里，则痘出稀而必无逆证，而后之愚医，若管橓辈又从而敷衍其说，使世人不察而悞用之，以致儿童之罹此而夭折者，不可胜计，祸亦大矣。予欲救其祸，安得不详辨以破其迷也！至于痘既出之后，则有不必解毒者，有不可解毒者，有不可专解毒而必兼补养者，有可以专解毒而不必兼补养者。不必解毒与不可解毒者，辨之详矣。若其痘出稠密，紫暗干枯而不起发，不灌脓者，此毒气盛而血气弱者也，或先用清凉药，解散其毒气，而随以补血气药助其行浆，或于解毒药中兼活血养血，扶元气药可也，此则所谓不可专解毒而必兼补养者也。丹溪所谓解毒和中安表者，惟用之于此为适当乎？若其痘出稠密涌盛，红紫凸绽而润泽，然而口渴喜饮，善饥喜食，烦躁不安，大便久秘，小便赤濇，此则可以专用清凉解毒，不必复兼补养者也。大略既出以后，未收以前，可以专解毒者，惟此一证，以其血气与毒气俱盛耳。然儿童出痘多者，真气发泄，血气难支，多致虚弱，恐血气毒气俱盛者，百中一二耳。专主解毒者，错谬不亦多乎？惟收结后，觉有余毒，则急宜解散，不可少缓，缓则恐发痈患眼也。　　或问曰：昔人治痘，先辨生死，其证逆而必死者，或作为歌诀，或着为图说，戒人不必施治，若妄治则反招怨尤，子独不分别逆证而一概为之立方设法，何也？曰：彼以医之心立法，而吾以父母之心立法也。世之出痘者，孰非人子乎？父母之于子，忍度其必死而不为之救治乎？况病证虽有顺逆，而治法岂无工拙？彼前人思之未精，治之未尽其妙，多以可治之证，认为必不可治，而一概教后人弃而勿治，此非仁人之心也。予甚恶其说，是以必矫其失，然非徒以空言矫之也。每于前人所指必不可治之证，十常活其五六，又未尝不咎前人之疏于立法而轻于立言也，是以不忍不为之死里求生也。其或有求其生而不得，吾末如之何者，然后于好生之心无忝矣。　　或问曰：古人立方用大灵丹、大成散、返灵丹、龙虎丹之类，皆相传以为治痘妙方，而子俱不取用，何也？曰：痘疮一以气血为主。其顺者，血气能胜毒气者也。其险而不顺者，皆血气不能胜毒气者也。治痘者，当视血气强弱而酌其宜，以解毒气，乃为稳当。以上诸方，皆用金、石、脑、麝等悍猛之药，以劫散毒气而损伤血气殆甚，用之于元气厚者或可以偶中而获效，用之于元气弱者一不中而万有余败矣。前人传用其方，盖计其效而不计其败者也。予所以不取用者，恐未得其效而反受其败也。<br />
　　　　　麻疹四忌<br />
<br />
　　麻疹形如麻，痘疹形如豆，皆象其形而名之也。麻痘俱胎毒，而痘出五脏，脏属阴，阴主闭藏，其毒深而难散；麻出六腑，腑属阳，阳主发散，其毒浅而易散。脏阴多虚寒，故痘可温补；腑阳多实热，故麻宜解散。然麻虽属腑，而其热毒之气上蒸于肺，肺主皮毛，实受其毒，是以发热之初，虽似伤寒，而肺家见证独多，咳嗽喷嚏，鼻流清涕，眼泡肿，眼泪汪汪，面肿腮赤是也。治之之法，惟在宣发其毒，以尽出之于外，虽红肿之甚，状如漆疮，亦不足虑。以其既发于外，则可免内攻，不若痘家之必顾其收结也。此证若调治得法，十可十全；而调治失宜，则杀人亦如反掌。盖麻证有所大忌，病家犯其所忌则至于杀人，医家犯其所忌，亦至于杀人也。其所忌不同，皆忌闭塞其毒，不得发泄也。今标四大忌于后，令人勿犯也。　　一忌荤腥生冷风寒。出麻疹时，大忌食荤腥，食生冷，冒犯风寒，皆能使皮肤闭塞，毒气抑郁而内攻也。　　一忌骤用寒凉。初发热时，最忌骤用寒凉以冰毒，使毒气抑遏不得出，则成内攻之患。而昔人谓天气暄热，宜用辛凉发之，如黄连解毒汤之类。不知天时暑热之气，岂寒凉之药所能解？今骤用寒凉，恐不足以解外热，而适足以阻内热，使不得出也。曾见有一宦家艰子，得一子甫一岁，出麻发热，麻未见形而发搐，医悞认为急惊，而用凉药攻之，遂令麻毒隐隐在皮下不出；后医以滋阴为主，而用四物等药，亦不能救，烦闷声哑，至旬日而死。此可以知凉药冰毒之害矣。今因天热而骤用寒凉，岂理也哉？　　一忌多用辛热。初发热时，最忌多用辛热以助毒，如桂枝、麻黄、羌活之类，能使毒壅蔽而不得出，亦致内攻之患。而昔人谓天气大寒，宜用辛热如桂枝汤之类发之。不知天气大寒，只宜置之燠室，谨避风寒可也。且天气虽寒，而人身之热毒未必减也，而多用辛热，岂理也哉？　　一忌用补濇。麻出之时，多有自利不止者，其毒亦因利而散，此殊无妨。如泄利过甚，则以加味四苓散与之，切忌用参、朮、诃、蔻补濇之药，重则令腹胀喘满而不可救，轻则变为休息痢，戒之戒之！<br />
　　　　疹科纂要【清?马之骐】<br />
<br />
　　　　　麻疹通论<br />
<br />
　　夫婴儿麻疹，固与痘疮大不相侔，亦与斑疹瘾疹并不相同。盖麻疹亦属胎毒，乃系六腑蕴蓄积热，发自脾肺二经，或受风寒，或伤饮食，时气感触，煽动心火，燔烁肺金，肺主皮毛，故其邪发于皮肤之上，出为细疹，遍身点点红色，甚则迭肿，有小颗粒随出随没，没则又出，俗名糠疮，又曰麸疮。其证初发热时，略类风寒，而实大异。亦与痘证相似，但痘疮自里而出于五脏，脏属阴，其病本深，难出难收，故有形有浆；麻疹自表而出于六腑，腑属阳，其病本浅，易出易收，故有形无浆，然多实热无寒。又有战栗似寒者，乃热极生阴，反作寒耳，切不可作寒证治之。虽较痘疮为易，然倏忽变化，其证急速。自初出一二日，及愈后月余，虚者百日，皆不可以其易而忽之。经曰：痘前疹后，信哉！　　若初生婴儿，未及满月或百日内外，或未生痘疮之先，遍身发出红点，如粟米状，满月内外，名为烂衣疮；百日内外，及未生痘疮之先，名为瘙疹。盖儿在母腹中，为阴血之气熏蒸已久，生后忽遇阳风，一逼遂发，此疹不治自愈。　　若痘疮愈后，起居不节，饮食过度，外感风寒，痘愈数日之后，身忽略热，遍身即出红点，大小不一，亦如粟米之状，作痒，愈抓愈盛，如云成片，名为云头疹，又名盖痘疹。非真疹也，勿以为真疹而畏之。　　若天行疫病，大人小儿感之，大便秘结，热气流于胃中，忽发红斑，隐于皮肤之内，有色点而无颗粒，如蚊蚤之迹、锦文之状者，无头且平，名曰发斑。其证有阳毒阴毒之殊，总皆热毒所致，非真疹也。不可与疹同治。　　若感冒时气，颇类伤寒，俗名红眼汗病，系心火烁乎肺金，红点隐于皮肤之间，发则多痒或不仁者，是有风湿之殊。色红者火也，亦皆热毒所致。其证多属于脾，状隐隐然，故名曰瘾疹。非真疹也，亦不可与疹同治。<br />
　　　　　证治大略<br />
<br />
　　麻疹为实热之证，属在于肺。其发也，多因风热兼痰而作，浮于皮肤，有小颗粒随出随没，没则又出，故虽值寒天，亦不可重加衣被而过于热，恐毒入咽喉，令其声哑，麻疹不出，致有变证，为害不小。治疗之法，宜清肺火降痰，主乎解散，惟以发表出透为妙，汗之即愈。亦有可下者，但忌认作伤寒，妄汗妄下。汗之则增其热，为鼻衄，为咳血，为口疮咽痛，为目赤痛，为烦躁，为大小便不通；下之则虚其里，为滑泄，为滞下，多致不救，慎之慎之！故初热时，先宜发散，次清利，次清热，次补血，盖发散则风热解，清利则肺金清，清热则心火泻，免致金受火克，则证自轻。然麻疹属阳，热甚则阴分受损，血多虚耗，必宜滋养阴血，此首尾所以当泻心火，清肺金，散风热，滋阴血为主，不可少动其气，宜通圣散中消息用之。如人参、白朮、半夏一切燥悍之药，皆不可用；即升麻升动阳气上冲，亦不可多用。盖麻疹标属阴而本属阳也。苟麻疹未愈，轻用温热燥悍之剂，多致牙龈肿烂。虽气血虚弱，亦必待麻疹愈后，方用补虚养血调理脾胃之药，斯乃万无一失；不则毒气壅遏，顿生奇祸，不可不慎。此治麻疹之大端也。<br />

                    <br>
                        　　　　　潮热证治<br />
<br />
　　麻疹初发时，略类伤寒而迥异，盖其增寒壮热，头痛脸赤，目赤颊红，身体疼痛，此略类也。至其火热太盛，多咳嗽喷嚏，鼻流清涕，眼光如水，眼胞浮肿，眼角生眵，眼泪汪汪，恶心干呕，恒欲饮水，或痰涎吐泻，不思饮食，大便急而小便濇，则皆热之所致为迥异耳。然有热一二日而出者，有发热五六日而出者，或有发热七八日而出者，证候未明，疑似之际，但觉潮热，即宜升麻葛根汤加紫苏、葱白一根煎服，或参苏饮去人参、半夏、陈皮，腹痛仍用陈皮加砂仁煎服，被盖微表之，得汗自头至足，方渐渐减去衣被，则皮肤通畅，腠理开豁，自无留毒而疹易出矣。若有未出，亦不可再表。　　既表即宜谨避风寒，勿食生冷，忌酒肉鸡鱼一切荤腥等物。如外犯风寒，内伤腥冷，轻则瘾疹生痰嗽成惊搐，重则皮毛闭塞，毒气难出，遂变紫黑而死矣。　　如食酒肉鸡鱼荤腥等物，则毒入脾胃，必至麻疹后生疮疖；下流大肠，为泄泻白痢等证；流入小肠，则小水赤濇为血痢等证。俗谓白痢属冷，血痢属热者非也，戒之戒之！　　麻疹未出时，发热，吐泻交作，三日内出，耳后项上腰腿先出，一日出三次，二日再出六次，见点红活显露，形小明净，顶尖不长，随出随没，三四日方收者，顺证也，不治自愈。　　麻未出时，发热，干霍乱，身体极热，欲出不出，隐伏皮内，发不透快者险，宜升麻葛根汤；大寒加麻黄即出。　　麻未出时，发热喘促者险，宜三拗汤加煅过石膏、茶叶名五虎汤治之。　　麻未出时，发热，面先青黑，乃毒气攻心者逆，宜内托散消毒汤以解之，不然则必死。　　身体极热，隐伏不出，或带紫色不明，或不突起，与肉一平，或一二日就没，喘嗽利下者逆，速宜解表，急则用麻黄汤以发之，胡荽酒以擦之；缓则用升麻葛根汤加石膏、黄芩以解之。　　麻疹正出时，身犹大热，宜升麻葛根汤加黄芩、地骨皮治之。若以手摹之，疹色白，起手即红者，血虚，宜养荣汤主之。　　正出色红者火盛，宜化斑汤主之，或人参白虎汤。　　色紫赤干灰燥暗，大渴饮水不止，乃火盛毒炽，宜六一散解之，或四物汤去地黄加红花、黄芩进之，或黄连麦门冬汤亦可。大热不退，加柴胡、黄芩、升麻、葛根、牛蒡子、黑参。　　色紫黑，乃内外热甚而血结者逆，必须急速解表，宜葛根麦门冬散、生地黄散、升麻葛根汤，或荆防败毒散加栀子仁，或双解散。有痰加杏仁，无汗加麻黄。若其色变黑者，宜黄连杏仁汤主之，或山栀子汤、化斑汤速解治之，缓则不及矣。　　故曰：初发赤白者生，黑紫者死。盖赤疹属阳，遇清冷而消；白疹属阴，遇暖温而减，故皆可生。若所发黑紫者，内热甚而血结，生机将绝，速就前法解治，死中求活者也。　　麻疹已出时，其疹色正而身犹大热，宜升麻葛根汤、白虎汤，倍加牛蒡子、黑参。　　既出已过三日，不能没落，乃内有虚热，宜四物汤治之。又如有失血之证，加犀角汁解之。　　麻疹已没落，身犹大热，宜升麻葛根汤，加黄连地骨皮治之。　　麻疹已没落，别无他证，但余热不除，宜黄连解毒汤调益元散治之。　　麻疹收平，数日之后，犹有余热未尽，复再发热，日夜不退，每夜烦躁谵语，狂乱失血，且多惊搐，重出一番麻疹，比前略少，此乃心血耗散，余毒热甚，先治失血，急用犀角地黄汤、解毒汤一剂，再用四物汤加远志肉三分、甘草二分，服一剂而血止。若谵语狂乱惊搐，再煎五苓散调辰砂益元散一钱服之，诸证自无。凡遇此证，血实易治，血虚难治。总之，麻疹前后，烧热不退，饮食不进等证，并属血虚血热，宜四物汤按证加减。　　滋阴补血，渴加麦门冬、犀角汁，嗽加瓜蒌仁，痰加贝母、橘红。　　内多实热，宜四物汤加芩、连、防风、连翘，凉其中以退其阳。　　凡汗出不透，烧热不退，倍加紫苏叶、葛根、白芷等药助之，当得大汗，去病如扫。　　盖麻疹属阳，阴血被其煎耗作热，故以滋补阴血为主，其热自除，所谓养阴退阳之义也。<br />
　　　　　伤风<br />
<br />
　　当发表后，麻疹正出之时，偶遇大风大寒，或内伤生冷，令麻疹隐隐于皮肤之内，时有时无，欲出不出，如物影之摇动，谓之影疹，急宜升麻葛根汤、化斑汤，或活血散治之，其影麻不日即出。如小便不通，热甚，宜四苓汤加栀子、木通。若不急治，则皮肤闭塞，毒气壅滞，或一片白，一片红，一片紫，喘满腹胀腹痛，反复变乱，危亡立至。　　如出一日而没，乃为风寒所袭，忽然没落，急宜消毒饮治之。若不急治，毒气内攻，痒烂而死。　　既见，三日退后，若有被风之证，亦宜消毒饮，神效。　　麻疹退后，不可当风，苟见风太早，肿一即消，必体瘦肌黄，恐防病目，致生麻风疮。如有麻风疮，宜大连翘饮加牛蒡子、防风、金银花，烂处敷生肌散。<br />
　　　　　汗渴饮水<br />
<br />
　　麻疹得汗为妙，固不可无汗，亦不可过于汗。如初热时，未曾用药发表，自然多汗，遍身流出如水，此则腠理开泄，内毒尽从汗出，顺证也，不必再用发表，亦不可骤止。如汗出太多不止，乃毒盛致液妄行，宜用五倍子三钱为末，唾津调为饼，敷贴脐上，其汗即止。　　麻疹之证，犹如伤寒热病，未有不作渴者。伤寒发渴，得水而生；麻疹发渴，亦可饮水，但不可过多。如麻疹渴时，只宜常服葱白汤；或以谷粗糠用滚水泼淋，候温饮之，稍凉亦可，使毛窍中常有微汗润泽，其疹自出，自无发搐之证；或以乌梅一两，熬水二锺，入井水中浸凉，每用一盏，搀凉水一盏，徐徐饮之。如热不退，渴不止，宜服化斑汤数剂亦不妨，渴止热减住服；或人参白虎汤，其渴即止。大热不退，作渴，人参白虎汤主之。不可饮水过多，恐生水蓄之病。盖热极而渴者心也，水既入心，传于脾，为吐呕泻痢，脾伤水，五苓散主之；传于肺，为喘为嗽，肺伤水，清肺饮加白丑末少许主之；传于肾，为小便不利，为阴囊浮肿；传于肝，为胁痛，为筋软，为膨胀，肝与肾伤水，亦用五苓散加木通、车前子，以泄膀胱之水，则肝肾之病除矣。<br />
　　　　　烦躁<br />
<br />
　　未出烦躁，宜升麻葛根汤加紫苏、葱白一根。　　已出烦躁，宜黄连解毒汤加白虎汤。　　没落烦躁，宜黄连解毒汤加麦门冬、地骨皮。<br />
　　　　　谵语<br />
<br />
　　初出实热，火盛谵语，宜升麻葛根汤加调辰砂益元散。　　已出谵语，宜黄连解毒汤调辰砂益元散。　　谵语热甚，昏昧不省人事，宜黄连解毒汤。　　没落谵语者凶，宜灯心汤调辰砂益元散。<br />
　　　　　欬嗽<br />
<br />
　　未出咳嗽，宜升麻葛根汤加麻黄。<br />
　　若发热咳嗽，三五日不出者，以胡荽酒擦之；或炒胡荽子，以薄绵包裹，乘热熨身上，亦即出矣。　　已出咳嗽，宜凉膈散加桔梗、地骨皮。　　若已出三四日之间，发热咳嗽，声音不出，乃火毒在肺与胃中，急宜用凉水调儿茶散，数次火退，声音即出，再服清金降火汤即愈。　　若咳嗽痰吐不出，发散后宜瓜蒌仁、黄连、枳实、甘草煎服之。　　没落咳嗽，宜凉膈散加桔梗、地骨皮、五味子。　　总之，麻疹前后咳嗽，皆系麻毒，不可轻视，宜服参苏饮、泻白散，或防风通圣散，皆可选用。若久嗽顿成疹后风，或令咽喉出血，急宜服麦门冬清肺饮。若不急治，伤及肺胃，胸高腹胀，喘急满闷，唇面青白，红紫枯黯，颜色不正，口鼻出血，则难治矣。故麻疹退后，须谨避风寒，慎戒水湿，忌食鸡鱼鹅鸭，不则终身咳嗽，患风疮，伤眼目，无有愈日，切宜戒之。<br />
　　　　　咽痛失音<br />
<br />
　　麻疹咽喉肿痛，宜甘桔汤加黑参；痛甚再加射干鼠粘子或桔梗汤，或以冷水磨山豆根服之。　　麻疹声哑无音，宜桔梗汤加荆芥、防风、元参，或儿茶散，或以冷水磨诃子服之。　　麻疹没后，声哑不出，宜清金降火汤。　　若没落八九日，声哑无音，宜儿茶散服之即愈。<br />
　　　　　呕吐腹痛<br />
<br />
　　麻疹呕吐，五苓散去桂加化斑汤主之。夏月，五苓散去桂加黄连、滑石。干呕，五苓散加竹茹。腹闷，五苓散去桂加紫苏、香附。热盛腹痛，煎去桂五苓散调益元散，或水磨山楂子服之。<br />
　　　　　泄泻<br />
<br />
　　初出未出泄泻，宜升麻葛根汤加五苓散去桂。　　若夏月更将四苓散煎汤，调益元散服之。　　已出泄泻，宜黄连解毒汤加五苓散去桂，或人参白虎汤最妙。　　没落泄泻，宜黄连解毒汤加导赤散。　　总之，麻疹吐泻，乃火邪内迫，纯是热证，莫作寒论，宜四苓汤加牛蒡子、诃子；切不可温，悞用豆蔻、木香、干姜之类。　　又须分别新久寒热：新泻热泻，宜四苓汤加木通。热极泻清黄水，宜黄连解毒汤合五苓散治之。水泻黄白，宜五苓散加减；泻黄去桂加木瓜，泻白吐乳宜同苏合丸治之。泄泻米谷不化伤食者，宜四苓汤加消导药。惟至久泻，方宜豆蔻丸或五倍子、罂粟壳烧灰水调濇之。　　寒泻者，十中无一，如有伤食生冷，不得已以理中汤一服即愈。　　凡泄泻宜用苦温苦寒之药以治之，不可用参、芪等甘温之药，必泻止后，脾胃虚弱，方可用参、芪等药以补之。<br />
　　　　　痢<br />
<br />
　　麻疹出时，痢，谓之夹疹痢，宜黄连解毒汤加枳壳、白芍。　　没落后，痢赤白，宜黄芩汤、黄连解毒汤等剂治之。　　没落后，多食油腻厚味，致令久痢不已，此因积腻所伤，余毒留在大肠，不可速止，宜先清利其毒而后补之。先用大黄、黄连、枳壳、槟榔以疏利之，或用三黄汤加槟榔、枳壳同煎，调益元散服之可愈。若妄投濇药，一服即止，则内毒上攻，令其呕吐不食，噤口不语，二三日毒攻大肠，或下鲜血，或下如屋漏豆汁，遂成不治之证矣。<br />
　　　　　诸失血<br />
<br />
　　麻疹发热时，鼻中血出，此毒从鼻血而解，不可骤然即止。如血出太多，是火毒炽盛，逼迫太过，致血妄行，宜当归六黄汤一剂即愈。　　初出，鼻口出血，宜升麻葛根汤加炒栀子仁。　　已出，鼻口出血，宜黄连解毒汤加栀子仁、童便。　　没落后，鼻口出血，宜凉膈散加栀子仁、生地黄、童便。没落后，牙龈腐烂，鼻血横流，并为失血之证，宜急用四物汤加山茵陈、木通、犀角之类以利小便，使血下行，外用独枣丹治之，不可缓视。　　麻疹初出，大便出血，宜升麻葛根汤加犀角地黄汤治之。　　小便溺赤，宜升麻葛根汤加木通。<br />
　　已出及没，大便出血，宜黄连解毒汤加犀角地黄汤治之。　　小便溺赤，宜黄连解毒汤加木通。<br />
　　没落后，溺赤如泔浊者，宜五苓散加车前子、木通。　　总之，麻疹心火未散，发为嗽血、吐血、衄血、失血、下血，或伤眼目，俱宜犀角地黄汤主之。　　若失于发表，热毒不得出，内攻五脏，眼角耳中出血不止，大便出血不止者逆，宜急用升麻葛根汤加当归六黄汤治之，可救一二。　　凡痰嗽失血，以及大人酒色过度，损伤肺肾真阳，咳嗽吐痰，衄血、吐血、咳血、咯血等证，宜服苦寒甘寒之药，以生血降火，不可用参、芪等甘温之药。<br />
　　　　　饮食疮毒<br />
<br />
　　麻疹正出时，虽不大饮食，但其色红白润泽者无妨，盖热毒未解，不食无害。若数日不食，止于饮水，宜清胃养脾解毒为主，毒退自然饮食如常，用调中汤去槁本加黄连，自利者减大黄，胃弱者勿下。没落后不食，宜四物汤加神曲、砂仁、麦芽，一二服自能食矣。如胃气虚勿下。　　麻疹忌食鹅鸭卵，如犯伤目。<br />
　　忌食姜椒热物，如犯胃火上触，口舌生疮，宜人中白炒过为末，少许撒之即愈。　　忌食甘甜，如犯致生牙疳，宜独枣丹擦之。　　疹前后纵意多食甘甜之物，湿热动虫，为走马牙疳，穿腮落齿，或面颊浮肿，环口青黑，唇崩鼻坏，及胃烂臭气，疳疮色白者，皆不治，逆证。　　麻疹愈后，牙龈溃烂，肉腐出血，臭气冲人，皆因疹后未服解毒清利之剂，以致余毒游热不退，积于皮肤，入于胃中，久而不散，故发此证。宜清胃散、凉膈散、独枣丹等剂治之，以退胃火，可无大患。唇口多疮而极痒，一似伤寒狐惑之病，若不急治，上下唇俱为虫蚀腐烂，以及昏闷失声，遂为不治之证，宜急用化虫丸治之，雄黄散擦之，可愈。　　疹夹丹毒，宜凉膈散加当归、生地黄。　　麻疹没后，生疮疥及眼目疾，宜黄连解毒汤加减治之。<br />
　　　　　痘疮后盖痘疹<br />
<br />
　　痘疮愈后，数日之间，内伤饮食，外感风寒，身忽少热，发出盖痘疹，如云成片，一名云头疹，虽不与真疹同，治宜三仙散，再加防风、黄连，消积食，除风热，以免泻痢之患。<br />
　　　　　疫病发斑夹斑<br />
<br />
　　天行疫病，大便秘结，热毒入胃，忽发红斑，隐于皮肤，无粒且平，名为发斑。若身热作渴，宜白虎汤加大青、元参，一剂而愈。　　麻疹正出，忽发红点者，名为夹斑，宜小柴胡汤加当归、生地黄。<br />
　　　　　伤寒发斑瘾疹<br />
<br />
　　此斑疹证，即今俗谓伤寒谷黍之证，又谓红眼伤寒之证。有色点而无颗粒者日发斑；隐于皮肤，发则多痒曰瘾疹，属风热夹痰而作，其发类伤寒，乃痰热之病证之发于外者也。亦有自里而发于外者，其证有阳毒阴毒之不同。　　阳毒脉浮数洪大，内外结热极深，面赤狂乱，舌卷焦黑，鼻若烟煤，四肢烦躁，狂言谵语，如见鬼神，下利频多不安，发点斑烂，名为阳毒。阴毒脉沉细疾实，眼痛，唇口青黑，咽喉不利，身体沉重，背强不能转，四肢厥冷，毒气攻心，小腹急痛，干呕，身发斑点，名为阴毒。总皆湿毒热毒所致，或证病下之太早，热气乘虚入胃，或下之太迟，热气郁积胃中，或悞服热药过多，胃气热甚，及内伤热证，虚火灼于脾肺之间，皆发红斑，是为瘾疹，亦皆热毒之所致也。　　至于丹疹，均是恶候。热血蕴毒，遇君相二火合起即发。　　亦有时疫肿毒，咽喉堵塞，亦脏腑积热之所致。大约初发赤斑者多生，初发黑斑者多死。丹疹先从四肢起而后入腹者死。　　六脉洪大者，阳毒也，宜汗而解之。如失汗则邪传入脏，毒热在里不散，致狂乱妄语，如见鬼神，面赤，四肢烦躁，发出斑烂，下痢瘀血，又加遍身自汗，口如鱼口开张者死。若能过七日，则过阳经热退，方有可救之理。　　六脉沉细而疾者，阴毒也。体重眼痛，小腹急痛，唇口青黑，四肢厥冷，咽喉不利，宜速灸脐下丹田、关元穴以回阳气，阴气自散。若过六日，乃阴极阳生，方可望生。　　其治疗之法，无问大人小儿，黑斑红斑，疮痒瘾疹，并宜防风通圣散为末调服之。　　或以通圣散中消息用之，宜微汗以散之，切不可下。或以化斑汤、升麻葛根汤、元参升麻汤，通加羌活、防风、荆芥、桂枝、芍药，随宜酌用，合上诸方煎服；外用黄瓜水调伏龙肝去红点斑。发斑风热夹痰而作，自内发外者，宜通圣散，以微汗散之。　　发斑似伤寒者，痰热之病发于外，宜升麻葛根汤以微汗散之。　　发斑有属里者，因胃热助手少阳火，入于手太阴肺，故红点如斑，出于皮毛间，宜白虎汤、泻心散、调胃散、承气汤，从长选用之。　　内伤发斑者，胃气极虚，一身之火，游行于外所致。　　补以降之，于阴证例中求之，或调中汤。阳毒宜阳毒升麻汤、栀子仁汤。　　伤寒时气，阳毒发斑，胃实之人，悞服热剂，或加以风暑，宜阳毒升麻汤。　　胃烂发斑，因阳明胃实，或失下，或失之太早所致，宜化斑汤、石膏汤。　　阴毒湿毒，宜黄连橘皮汤、调中汤、升麻鳖甲汤、黑膏。伤寒时气，湿毒发斑，宜元参升麻汤，重用荆防败毒散。　　时气发斑，宜石膏汤。<br />

                    <br>
                        　　瘟疫发斑，瘾疹痛痒，宜大青四物汤、加味败毒散、犀角消毒散、解毒防风汤、加味羌活散、消风散、葛根橘皮汤。　　丹疹，如遇热时，宜通圣散辛凉之剂解之，寒月以升麻葛根汤辛温之剂解之。　　冷丹，属血风血热，宜通圣散。若痰血相搏，宜用蝉蜕、僵蚕、荆芥、南星以治之。时疫肿毒疙瘩，或脏腑积热，发于头项，咽喉堵塞，水浆不下，或面赤热甚，六脉洪浮，宜漏芦汤加升麻、黄芩、大黄各一钱，大青叶即大蓝叶、元参各二钱煎服。　　乳孩因胎毒两腋生疖，后腹胀，发赤疹如霞成片者，取剪刀草舂汁，调原蚕沙敷之即愈。　　凡伤寒时气，大病热退之后，先服参、芪甘温之药，以扶元气，随即服滋血生津润燥之药。　　以上二类，本不宜注治法，但恐与疹相混，不厌详耳。<br />
　　　　　孕妇麻疹发斑<br />
<br />
　　孕妇麻疹，当以安胎清血为主，宜四物汤倍加白朮、条芩、艾叶服之，则胎无危而疹易出矣。　　疹出不快，宜白虎汤合用升麻葛根汤，倍加元参、牛蒡子治之。　　胎气上冲，急用苎根、艾叶煎汤，磨槟榔服之，再以四物汤进之。　　热甚胎气不安，服固胎饮数剂。如又不愈，腹痛腰酸，即知胎有必堕之机。如胎堕，即以产法论，先用大补，次用他证药，胎虽动而妇可生。盖麻疹宜里空，热毒随胎气而下也。<br />
　　　　　水痘证治<br />
<br />
　　水痘之证，亦类伤寒之状，面赤唇红，眼光如水，咳嗽喷嚏，唾涕稠粘，身热二三日而出，明净如水泡，易出易靥，与痘疮大不相同，虽不为害，亦不宜温燥。苟或温之，则痂难落而成烂疮。亦不宜食姜豆生姜、沐浴冷水，恐成疮疥水肿。始觉及出长，宜服麦汤散。古今图书集成医部全录卷四百八十一<br />
<br />
痘疹门<br />
<br />
　　　　痘科类编释意【清．翟良】<br />
<br />
　　　　　原痘论<br />
<br />
　　痘之一证，其名不一，曰圣疮，曰百岁疮，又曰天疮。圣疮言其变化莫测，百岁疮言其自少至老只作一番，天疮言为天行疫疠也。总之不可以定名，惟曰痘疮，正世俗所谓豌豆疮是也，言其形之相似耳。言其形之似豆则顺，形之不似豆则逆也。取名之义甚确，而痘之名定矣。特痘毒之所由来，其论不一：有谓男女媾精，无欲不行，无火不动，恣情肆欲，淫火之毒，遗于精血之间，精血成胎，胎形完备，子母分张，其毒蕴于五脏百骸，四肢无不有者；有谓胎在腹中，食母秽液，至生之时，啼声一发，口中所含血饼，随吸而下，寄于命门包络之中，痘疮之发，乃下焦相火炽者；有谓痘疮者，母血之毒也，地气重浊，故含虚硕大，既作脓汁又复结痂，阴之道也，非受于父者；而麻疹则父精之毒也，天气轻清，故但结颗粒，不作脓汁，亦不结痂，阳之道也。前人论痘不一若是。吾今统会其说，若谓之胎毒则诚是也，千古不易之论也。但以男女媾精，无欲不行，无火不动，淫火之毒遗于精血之间，谓痘毒专得于交媾淫火，则未详也。何也？盖自人之幼壮以至有年，自贫贱以至富贵，男女交媾，岂有有欲不行有火不动者哉？何小儿生痘而有轻重之不同也？殆由于父母之气血先异也。父母素性和平，滋味淡薄，或稍知自慎，血气已无蓄毒，则交媾淫火之毒必浅，不待言矣。如为父者，平日以酒为浆，以妄为常，暴戾自恣，厚其滋味，或服助阳之药，邪火已伏于血气之中，交媾之际，淫火已动，邪火并炽，父之遗毒于气之始者必深矣。如为母者，褊急嫉妒，恣其所欲，厚味是嗜，好啖辛酸，好食异物，穿绵向暖，受用过度，血气之中，已有伏火，怀胎之后，又不知禁忌，其气传于胞胎之中，母之遗毒于形之始者亦必深矣。且古之君子，必待妇人月事当期，与之交媾以成其胎，妇人有娠则居侧室以保其胎，不妄作劳，饮食必谨。今之夫妇，不知此理，情欲妄动，饮食妄嗜，父母之遗毒，婴儿受之，原非一端，岂是在父母交媾之际，而有淫火之遗，诞生之时，咽其血饼，以致有痘毒哉？由是观之，谓小儿初生口含血饼咽下，寄于肾经，以致痘证者，谬矣。且人之有生，既受气于父，成形于母，则痘疹之毒，皆父母所遗，以痘而专责之母者亦偏矣。盖胎毒蕴于五脏筋肉骨髓之中，岁气流行，相感而动，乘时而发，或遇天地肃杀之气，岁运乖戾之变，厉气侵人，大人感之而生瘟疫，小人感之，胎毒即发而生痘疮。廛市村落，互相传染，证候相似，轻则俱轻，重则俱重，若有主之者，是则天行疠疫之气所为也。岂可概责之胎毒哉？是胎毒之外，又有时气邪热之毒所兼并而发者。若非岁运时气之太盛，有因中寒而发者，有因伤食而发者，或受惊或感风而发者，种种不一。外有所感，内毒因之而发，毒有浅深则痘有轻重，非若天行疠疫为之主，一时轻则俱轻，重则俱重之比矣。可见待时而发者，胎毒也，一发则其毒尽泄，所以终身只作一番，后即有时气之感，亦不复作矣。有曰：痘非胎毒，乃天地之疠气所为，是以一时之轻则俱轻，重则俱重。若果胎毒也，何轻重各在一时，而一时则无轻重之殊乎？俱重者无论，俱轻者岂时气能减胎毒耶？予曰：若然，天地之疠气发不一次，何痘疮只生一番而无二次也？若谓疠气之为，能令痘有轻重则是，若谓痘证必因疠气之感而后有，则非也。痘毒之在人身，感时气而后发，若磁石之引针，阳燧之取火，火取之而始出，针引之而后动，其毒原禀于胎元，伏于五脏，其重者深藏久蓄，时气不烈，不足以感动而引出，元气虚弱，又不能驱逐而送出，必待天行之疠气一感，轻者出而重者亦出。重则俱重者，不必论痘毒之轻重，而一时之疠气，则足以杀人也。轻则俱轻者，元气壮，胎毒浅，时气稍感而即发，值时气之不烈，所以轻也。若一时之疠气甚烈，求一轻者岂能得乎？又有从旁而诘之者，曰：痘果胎毒耶，曾见胎母一产而孪生者，则生痘就当相同，乃有一出痘稀而且轻，一出痘密而且重，岂胎母之遗注，能有异乎？予应之曰：父母之遗注于胎者则一，而胎之所以承受于父母者则异。如孪生之中，曾有一男一女，而阴阳之大不相同者，如木之结果，一枝并生几枚，有长成者，就有不成而坠落者之大不相同也。可见胎毒之所遗，而承受亦自有异耳。况方书有云：饮食淡薄，足生膨胀；厚味过度，足生大疔。小儿降生之后，或乳母食无禁忌，随乳而遗其毒；或小儿能食之后，父母过爱，滋味厚养而酿其毒。乳食之毒，酿于气血之中，痘疮一发，食毒与胎毒合并而炽，则轻重又不专系于承受之胎毒矣。若非然者，则痘疮之有轻重，必胎毒之有浅深也。痘乃胎毒，可勿疑也。　　补遗<br />
　　口含血饼，降生之时，咽下寄于命门，而作痘证之说，不可凭也。何也？人之有生，自父母交会而二气相合，即精血为胞胎，是一点精血凝结中涵生意也。一月胚，二月胎，三月之后，形骸脏腑，次第而生。惟有一脐带，子母相联，儿在母腹，暗注母气，母呼亦呼，母吸亦吸，凡百动荡，内外相因，至于血之灌注则如树之结果，如蔓之结瓜，其血液之滋养儿体，由于脐带以灌溉也，胡有血液以资儿食？如必曰：儿在腹中，必有所食，胚胎之初，形象未备，何能饮食？且胞从胎长，并无间孔，血何自而入到儿口边以资儿食？儿之在胞中也犹鸟雏之在卵壳中，浑浑然熏蒸滋养，惟所受太初之气，渐自生长，日至形完，自破卵而出，岂卵内者亦有所食邪？所谓口含血饼，或产时母血横流，儿啼口开，灌儿口中，容或有之，断非所食之血饼也。若谓儿食此血以养成，则此血是真元至宝，既能养儿于胞中，必能养儿于胞外，岂有未产时则为宝，既产后则为毒也？或曰：儿在母腹，既无所食，降生之始，而即有便，俗名脐屎者，何也？曰：便之下行，犹瓜果中之汁水耳，原非食之所化也。况胎之有始，父精之所种，胎之生长，母血之所成，父母之遗毒，小儿受之，岂是一朝一夕哉？断非形成之后，降生之始，口含血饼，咽下寄于命门，而始有是毒也。则痘毒之不专由于此也明矣。<br />
　　　　　论气血并晰气血盈亏消长之理<br />
　　人禀气血以有生，即借气血以成形。气为卫，血为营。气属阳，主乎动，以冲畅隧道；血属阴，主乎静，以濡润肌肤。气无血不走，血无气不行。气行血亦行，气先而血随，灌溉周身，无处不到。至于小儿痘疮，尤仗气血以成功，初借气血逐毒送毒以出外，继则运毒化毒以结靥，是痘中之最要者气血也。而盈亏消长之理，不可不详矣。盖气体天而亲上，血体地而亲下。痘之出也，其高起之疱，气之位也，上也，气宜充焉；其四晕根脚，血之位也，下也，血宜附焉。疱顶尖圆而色白润，是气充而居其亲上之尊也；四围有晕而色红活，是血附而安其亲下之分也。气居其尊，血安其分，气血和顺交会，而载毒外出，此最吉之痘，可勿药而愈也。若顶陷则气反亲下，此气亏而不能充也，法当补气；四围根脚无红晕，比血亏而不能附也，法当补血。此其理犹易明也。其有通顶红色成血疱者，是血反亲上也，此证最险，必不能浆，至八九日后则痒塌而死。此非血之毒盈乃由气亏而失其居尊之常，故血得以妄行而僭居其位也，急宜大补其气，气充则必居其在上之位，而血自安其在下之分，不得泛滥妄行，而疱转白矣。世人不识此理，见其血疱，谬为血热，而用凉血之剂，致令气愈亏而毙愈速也，不亦悲乎！故气血亏盈之理，微妙而难识也。至于调治痘疮之气血，其气独虚者，固宜专补气而不宜补血，盖阳不能从阴，阴愈消也。有血虚者，多由胃气损伤，元气不足所致。补血亦宜兼补其气，盖阴必从阳，阳生则阴长也。有谓血虚而用参、芪以补气，则阳旺而阴血愈消者，是不明于阴阳消长之理也。曾见治便血之虚滑者，妇人产后去血过多而大发热者，妇人血虚与崩漏而血不止者，俱用参、芪、姜、附为主，佐以血药与升提药，皆获奇效，安在血病不可补气乎？则补血宜兼补气也明矣。是气血消长之理，不可不讲也。　　补遗<br />
　　真正血热之证则枯焦紫黑，甚至遍身无痘处亦紫，血热兼气滞之证，则顶陷紫黑，甚至周身之气血亦不红活，又不可以气虚而用温补之剂，但当解毒活血为主。血活气行，而痘之枯焦紫黑，顶陷之证亦自愈矣。<br />
　　　　　部位论<br />
<br />
　　痘疹阳毒，诸阳皆聚于面，吉凶善恶，尤易见也。额属心火，如印堂以上，发际以下，横两日月角位，先见红点，先作浆，先结靥者，此恶候也。盖心为君主，毒发于心，故先见于其位。君危则十二官皆危，其死速矣。左脸属肝木，右脸属肺金，如两脸先见红点，磊落者吉；如相聚作块，其肉硬肿者凶。盖肝藏魂，肺藏魄，生意既绝，魂魄相离，故不治也。颏属肾，承浆横抵两颐，先见红点，先发先靥者吉。此位虽属肾，然三阴三阳之脉，皆聚于此，阴阳和故可治也。鼻属脾土，若准头先出先靥者凶。盖鼻属土，四脏禀命于脾，毒发于脾土，败则四脏相随而败，故绵延日久而后毙也。肾之窍在耳，又云心开窍于耳，心肾皆少阴君火也；又少阳相火之脉，行耳前后，凡耳输先见红点者凶。盖君相二火用事，燔灼之势，难以扑灭也。惟口唇四围，先出先起先靥者大吉。盖阳明之起脉，夹口环唇，胃与大肠主之，无物不受故也。<br />
　　　　　头面预肿渐肿论<br />
<br />
　　气属阳，血属阴，宜和而不离。痘未起发而头面先肿者，此乃阳火亢盛，火性炎上。《内经》曰：火盛则肿。以见毒火随阳上升，而阴血不能归附，气血相离之象。若痘起发，头面以渐而肿者，此毒气发越聚于三阳，欲作脓血，此宜肿也。设当起发而头面不肿者，必痘本磊落，毒势轻浅，虽尔作浆，根不粘处所以不肿，此佳兆也。如痘本稠密起发，宜肿而不肿者，此毒伏于内，不能发越，此正气不足，不能胜邪而然也，治法当助正气为主。如痘稀疏起发，不应肿而肿者，此感疫毒之气，名大头瘟者是也。治法当兼疫气而治之。大凡疮肿者，直至脓满结痂毒化而肿消目开者吉；若未充足而肿消目开者，此正气不足，不能化毒成浆，名为倒靥，乃凶兆也。故应肿不肿，不应肿而肿，应消不消，不应消而消，皆宜详察。<br />
　　　　　痘成功有次序色有递变不同论<br />
　　痘初出色淡红，继而成脓时则变白，继而脓满时则变黄，继而收靥时则变黑，此依次序递变之正色也。若初出即带白色，起长即有脓浆，成脓时即带焦黑，此不挨次序者，此际亟当详察。若初出色大红，红必变赤，赤必变紫，紫必变黑，此又一色递变，而与各色之递变者迥异矣。当于红赤未变紫黑时急治之，宜用九味神功散。息重气粗者，加栀子仁炒主之。<br />
　　　　　形色论<br />
<br />
　　或云：痘疮之候，无以脉诊，言形色可辨也。谓之形者，痘之形也。尖圆坚厚，始出之形；发荣滋长，欲壮之形；饱满充足，成浆之形；敛束完固，收靥之形。与大豆、豌豆、菉豆相似者，皆正形也；或平或陷，形之变也。如初出时空若蚕种之蜕，隐如蚊蚤之迹，薄如麸片，密如针头，若热之痱、寒之粟者，不能起发而死；粘聚模糊，肌肉虚浮，溶软嫩薄，皮肤溃烂者，不能收靥而死。谓之色者，痘之色也。喜鲜明而恶昏暗，喜润泽而恶干枯，喜苍蜡而恶娇嫩。出不欲焰，焰则易破；白不欲灰，灰则难靥。由红而白、白而黄、黄而黑者，此出形起发成浆结痂之正色也。出形而带紫，起发而灰白，此色之变也，治痘者详之。　　补遗<br />

                    <br>
                        　　痘形尖圆而光壮，是气之充拓，痘色鲜明而润泽，是血之涵养。若气至而血不足，虽起发而根窠必不明润；若血至而气不足，虽明润而郛郭，必不起胀，此又据痘之形色，以验气血顺和交会之理也。<br />
　　　　　宁教有色而无形休教有形而无色论<br />
　　此就痘之坏证而有生机者论也。有形无形，非止就可见之颗粒有无论也。如平顶，如空囊，如破烂流浆，如三五串成一片，皆谓之无形，是形迹不完，固而无可观之佳状也。凡痘始终以气血为主，若色红活而不滞，光润而不枯，气血活动，则痘可调治成功，所以谓宁教有色而无形。如顶尖圆而色黑，或浆满而根不红，或一片紫黑，后必板黄，是气血不活，痘何由而成其功也？所以谓休教有形而无色。盖以形虽平塌，其色光润，根窠红活，亦可治愈。是痘始终以色为主，色以红活为贵。但红有圈红噀红铺红之别：圈红者，一线蕊红，紧附于根下而无散走之势，顺之兆也。噀红者，血虽似附，而根脚血色隐隐出于部外，险之兆也。铺红者，痘色与肉色不分，平铺散漫，凶之兆也。治痘者，不可不明辨之。<br />
　　　　　虚实寒热不同辨<br />
<br />
　　凡治病必先辨虚实寒热四证，望闻问切，无非辨此四者而已。四者了然于胸中，则用药取效，其应如响。四者不能辨，而执成方以用药，鲜有不悞者，时或奏效，亦幸中耳。至于痘疮之虚实寒热，尤为紧要，辨之不明，用药多致败事，况成功乎？奈何历代治痘之家，着论立方，互相同异，至于虚实寒热，多略而不辨，或辨而不明，致令检方者，漫无下手处，竟不知某证属虚寒当用某方，某证属实热当用某方，则虽千百方书，千百妙论，无益于用。无怪乎自古及今，治痘者多迷途，而慈幼之术疏也。且痘之虚实寒热，与诸证之虚实寒热，其异同固自有辨。诸证有虚者，元气自虚也，宜补也；痘证有表虚，有里虚，亦元气自虚也，宜补也，此其相同者也。诸证有实者，邪气实也，可泻也；痘疮有表实，有里实，此则元气完固，而毒气不能为害，不可泻，亦不必泻也，此其不同者也。诸病有虚之甚者，阴有余阳不足而寒自虚生，宜温热之剂补之；痘疮有虚之甚者，亦阴有余阳不足，而寒自虚生，亦宜温热之剂以补之，此其相同者也。诸证有寒自外入者，外感是也，当其在表宜发散之，久而入里，则郁而为热，宜清解之；痘出而风寒外袭，宜温而散之，或外寒入内而为吐泻，亦宜温之而已，外不可发汗，内不可清解，此其不同者也。诸病有虚热者，元气虚，津液竭，而火从虚起，补之则热自除，不必解热也；痘证亦有虚热者，元气虚而毒气肆也，当以补元气为主，而略解毒可也，此同而有不同者也。诸病有实热者，血气未亏而邪气壅盛，单用寒凉泻之可也；痘证亦有实热者，赋禀强血气盛，而毒亦盛，亦单用寒凉解之可也，此又其相同者也。今自发热之初，以至还元之后，俱辨证之虚实寒热，逐一立方，令人细心审证，而后用药，庶不至于虚虚而实实乎？不至于损不足而补有余乎？不至于以水益寒以火益热乎？然痘之虚实寒热，较之他证，犹显明而易察。盖自见点以至结痂，其形其色既朗然可睹，若又听其声音，观其动静，视其饮食之多少，审其大小便之濇利，三岁以上者，诊其脉之迟数洪微，以辨其虚实寒热，常若黑白之分明，而用药取效，犹反掌耳。　　补遗<br />
　　表有虚实：表实当解，失解则为红紫掀发黑陷等证；若加之以妄补，则溃烂不结痂。表虚当补，失补则为灰白顶陷痒塌倒靥等证。里有虚实：里实当泻不泻，则为喘渴烦乱，咽痛喉呛失血等证；若加之以妄补，则生痈肿。里虚宜补不补，则为泻泄不止，饮食不进，口鼻少气等证。<br />
　　　　　评诸家明用药寒热要各得其宜<br />
　　治痘之家多矣。刘河间悉用寒凉，偏害非小。至于钱仲阳立方，亦以解毒为主，而多用寒凉，少用温补，张洁古、王海藏咸宗之。此其意俱本于《内经》诸痛疮疡皆属心火之一言，故以寒泻火也，专用黄连解毒汤、白虎汤等寒凉之剂。厥后陈文中立方，力矫其偏，专主温补。凡痘疮未出之间，诸证悉用十一味木香散，已出之间，悉用十二味异功散，其意归重于太阴一经。盖以手太阴肺主皮毛，足太阴脾主肌肉，肺经恶寒，脾土恶湿，故用丁香、官桂以治肺之寒，用木香、香附、半夏以治脾之湿。二方用之当，其效固大，然不分寒热虚实而一概用之，则不宜于实热，其偏害又可知也，朱丹溪辨之是矣。至丹溪立论，矫陈氏之偏而取钱氏之长，主于解毒和中安表，似为妥当，举世宗之，数百年来无敢议其失者。不知丹溪治他病极多妙论，独于治痘则亦有未尽其妙者，倘亦千虑之失乎？盖其矫偏于陈氏，而不敢轻用木香、丁香、香附等热剂，似乎因噎而废食；其取长于钱氏，而必用芩、连、牛蒡、连翘之类，以监制参、芪、归、朮等补剂，似乎任将而中掣也。其失亦起于泥《内经》诸痛疮疡皆属心火之言而未思其理也。不思痘疮虽属心火，却与诸疮不同。诸疮之毒，其初发而未成形，可用药解散内消而愈，及已成形而未成脓，又可用药逐散，不成脓而愈。痘毒发自五脏，必借气血，送出于皮肤，运化之而成脓，收靥之而成痂，而后收成全之功也。可内消而愈乎？可不成脓而愈乎？故诸疮以解毒为主，能解毒于早则轻，不能解毒于早则重；痘疮以气血为主，气血能送毒以灌浆结痂则生，气血不能送毒以灌脓结痂则死。解毒凉药多损血气，不顾血气之虚损而急于解毒，是犹不虑我兵之羸弱而急于杀敌也。况毒有不必解者，又有不可解者。若小儿禀赋强壮，胃气好，饮食如常，其气血自旺，自能送毒出外，以灌脓结痂而成功，其痘自始至终多顺证，此不必解毒者也。若其禀赋素弱，脾胃又虚，出痘时饮食又少，或泻或腹胀，或手足冷，或气短促，或失声，或出不快，或根窠不红活，或色白而顶陷，或当灌脓而不灌脓，或当结痂而不结痂，此血气不能送毒，此又不可解毒者，当速用温补以扶胃气而助血气。若用参、芪、归、朮而力不及，即加入丁香、木香、桂、附等佐之亦不为过，何必参入芩、连、牛蒡、连翘等凉品，以监制温补之力而损血气乎？间又教人用犀角地黄汤以解痘毒，人习用之，以为奇妙，而不知其害也。盖心者血之主，心之所以能主血者，以其属火也。痘疮属心火，正借心以运用一身之血而成功，岂心火可泻而去之乎？盖人身之血，温则流行，寒则凝滞，犀角地黄汤凉心经而泻心火，心经既凉，心火既泻，则一身之血俱凝滞不行，何以运化痘毒而成脓结痂乎？则内攻之患作，而竟以告毙者，泻心火之药实杀之，而人竟不知也，医亦竟不悟也，可慨也！故痘已出之后，米痂之前，凡一切凉心之药，如犀角、生地之类，宜一概禁绝不用，直待结痂后用之，解余毒可也。或曰：若然，则未收结之前，毒俱不可解乎？曰：奚为皆不可？若其血气与毒气俱盛者，脉必洪数，痘或初出即带紫色，或既出而稠密红紫，内证则烦闷躁渴，小便赤濇，大便秘结，此则属实热，宜速用清凉之剂以解毒。如大便久秘，量入酒炒大黄微利之可也。或有鼻口出血者，即犀角、生地之类用之亦可也。若其毒虽盛，而血气不旺者，以解毒为主，而兼之以活血补气，则参、朮、归、芍之类，亦不可离也。　　补遗<br />
　　用药寒热断不可偏执。如生痘小儿，形体虚怯，六脉微弱，痘色灰白，或曾经大病，损伤气血，或大病初愈，或时在吐泻交作，或又值天气严寒，此从虚治，辄用温补之剂以助气血宜矣，是使气血俱旺，能使毒外出，运化成脓，收靥结痂而成功也。若不问儿之虚弱，概用芩连栀蘗之属，以致脾胃损伤，不食痒塌，为害多矣。如小儿形体壮健，六脉洪数，大小便秘，痘色红紫，或又值天气暄热，此从实治，辄用清凉之剂，以解其毒亦宜矣，是使邪热减退，气血不受煎熬，亦得送毒出外，运化成脓收靥结痂而成功也。若不问儿之壮盛，概用丁、桂、姜、附之类，以致皮肤溃烂，咽疮目蒙，害立至矣。谁谓用药寒热，可执一偏之见，而贻祸无穷哉！<br />
　　　　　汗下论<br />
<br />
　　治痘之家，其论不一：有谓首尾不可汗下，汗则虚其表而难成功，或至破烂而浆流；下则虚其里而易倒陷，或至内攻而多证。有谓表证非汗不解，里证非下不除。二说虽不一，其实皆是也。若平顺之痘，而轻用汗下，则虚表虚里之祸立至矣。设若外感风寒，腠理闭密，痘出不快，发不透而表实者，则汗剂亦可用也，不发散则壅遏之患立至矣。又如大小便秘结，烦闷狂躁而里实者，则下剂亦可用也，不泄利则腹胀喘急之患不免矣。但汗下不可妄施，在医之能消息虚实，认证的确，与时权宜，可汗则汗，可下则下，而善用之耳。<br />
　　　　　热不可尽除说<br />
<br />
　　与初热论参看。<br />
　　痘疮始终借热以成功。如初出，不热不出，出齐则热退；浆将行则又热，遍体红活而后浆行，浆足则热退；回浆则又热，浆回则热退；结痂收靥落痂后则又热，谓之烧斑。谁曰痘不借热以成功哉！治痘者不谙此理，泥于解毒之说，见热则用凉药以解之，不思人身之血气，温则流行，寒则凝滞，痘之出长，成脓结痂，必借血气运行而后成功，血气既已凝滞不行，何以运行痘毒而出长成脓结痂也。如初出用凉药过度，令热尽解，则血气凝滞，不能逐毒出外，毒留于内则内攻矣。常见医于痘未出将出之际，见热不论热之浅深，辄用凉药清解，令痘不得出，且曰：清解无差，可杀痘毒；又曰：热深毒亦深，清凉之剂不可缓投，恐痘出稠密。不知痘不出，毒留内，内寇也；痘已出，毒在外，外寇也。出则稠密者，外攻也。留中不出者，内攻也；内寇与外寇势孰急？内攻与外攻祸孰烈？故痘不出而死者，多在六日之内；痘已出而死者，多在旬日之间。况于已出之后，相形察色而调治之，则易于施功。若必用凉药，尽除其热，俾血气凝滞，不能逐毒出外，是知急于解毒，而不知急于逐毒也。即起胀行浆之日，热亦不可尽除。若用凉药尽除其热，则一身之血气，俱凝滞不行，何以运化痘毒而成脓结痂乎？语云：灌浆时不宜轻用凉药，诚然矣。或曰：痘未出已出之际，与已出之后，凉药概不可用乎？曰：奚为概不可用？若痘毒与时气相搏而炽盛，其热太过，血气为邪热煎熬，皮肤枯焦，痘不能出，或出不快利，或初出即带紫色，或既出而稠密红紫，当急用清热之药以解之，但不可令热尽除耳。<br />
　　　　　解毒化毒论<br />
<br />
　　解者，毒从气分而解；化者，毒从血分而化。痘毒蕴于五脏肌肉之间，感天之时气流行而后发。未感之时，痘毒与血气浑成一块，未曾破解；有感之后，痘毒与血气渐渐分离，如胎之将产，正子母分形解体时也。痘出一分，毒解一分；痘出二分，毒解二分；痘尽出而能长，则五脏无留邪，其内毒尽解，特在肌肤之间而未化耳。所以然者，成形成脓而有色，虽是血使之能出透，能起发者，则气之领逐其血，开窍冲利而为之运行也，所以谓毒从气分而解，此十成痘也。等而下之，有出不快，出不透，而不起胀者，须借医药以疗之，当乘其势，迎其机，开窍理气，竭力疏通，使之出透起胀，亦如所谓痘出一分，毒解一分；痘出二分，毒解二分；痘尽出，其毒尽解。解乃分解之解，如人之相斗，众聚一块，而我为之分解也，与解凡疮之毒不同。世医谓痘未出，解可使之不出；痘出密，解可使之不密。不思痘毒之在人五脏肌肤之中，如胎之在腹，痘可使之不出，可使之不密，然胎之在腹者能使之不产，将产亦可使之有不产者哉？且谓痘与凡疮同治法，解之纯用凉药，不知人身之气血，冷则凝滞，热则流通，若凉药过用，气血因之而滞，痘毒与气血，浑成一块者，何由分解而使之出透起胀耶？惟天之时气流行，与痘毒相搏而炽盛者，用凉药以解时气之热，令血气不受煎熬而痘得成其功耳，岂是解法必用凉药也哉？毒从血分而化脓者，血之变也，必脓稠而满，色白根红，不寒不热。痘毒之在肌肤者，尽附于疮窠而内无留邪，将毒化而成痂矣，上也。等而下之，或肉肿而痘枯，或空壳而无脓，或浆清而不满，或有脓而根窠不红，种种之证，不能悉述，然皆血病而毒不化，治之必兼调气。如血虚补血，亦补其气，阳生而阴长；血滞活血，亦理其气，气行而血亦行。即此类推，治法虽不能一，然必血不病而毒自化。化乃腐化之化，浑化之化，如草腐烂而成败土，如柴火化而成灰烬，与痘之已出起胀成脓而毒化，所剩者痂而已矣无异也。世医不惟不悟解化之意，并解化二字亦不作两看，辄谓用药于痘之未出，能解毒化毒，没痘毒于无何有之乡，令痘之不生，真怪论矣。吾因此将解化二字分破，而各畅其说，俟高明者再正之。　　补遗<br />
　　解之意不一。胎毒蕴于五脏，感时行之气而发，发而成痘，此时仔细详察，看时气盛则解时气，胎毒盛则解胎毒。解时气之解，清解也，或解表，或解里，或表里双解，或用凉药清之以杀其热，与治痘之分解解散不同。虽然，胎毒与时气合并而热炽，痘为时气挠扰，出不得透，长不起发，痘毒何由分解？用凉药以清解其热，时气退则痘易出而易长，仍与分解解散之意两相成也。岂可谓凉药一概禁止而不用哉？<br />
　　　　　痘不为害惟毒为害论<br />
<br />
　　痘之轻重稀密，由于毒之浅深，古人已言之矣。但痘不为害，惟毒为害之理，犹未晰也。何也？毒尽附于痘之颗粒则不为害，不归颗粒则为害也。如痘之初出时，颗粒尖圆，其色微红，与无痘处皮色迥异，挨次出齐，是毒尽归于颗粒，随颗粒而达于皮肤，五藏无留邪，何害之有？倘痘颗粒不尖圆，其痘色与无痘处浑无界限，或出不快，或出不齐，是毒不尽归于颗粒，邪留五脏，将变证百端，此时当观其形，察其色，随其所因而施治，必使其毒尽归于颗粒，达于皮肤而后已也。无论随所因而用何剂，剂中必加穿山甲末，以透其窍而逐其毒。如痘之起胀行浆时，颗粒渐渐放白，血色尽附于颗粒之根脚，周围环抱，而无外布之势，是毒尽归于颗粒，肌肤无留邪，何害之有？倘颗粒之顶不放白，根脚之血色散漫，痘色与无痘处皮色，浑无分界，或为倒陷，或为倒靥，是毒不尽归于颗粒，邪留肌肤，将变证百出，此时当观其形，察其色，随所因而施治，必使其毒尽归于颗粒，无稍留于肌肤而后已也。无论随所因而用何剂，剂中必加白芍，以敛其血而收其毒，此余之治痘屡试而屡验者也。<br />

                    <br>
                        　　　　　痘有成色当就其成色而成就之治法不可执一论<br />
　　初出一二日，形色俱佳，出透而始胀如期，此十成痘也，不必施治，自然成脓而结痂。若曰助长酿浆，无有太过者，妄施其治，异日顶破浆流，斑烂而不结痂，种种证出，是痘本无证，药之而反生其证也。有一种至佳之痘，随出随长，随长随灌，顶尖圆而色红润，稍见浆而即靥，是亦不必施治者也。然又有一种奇痘，随出随长，随长即靥，通不见脓汁，名为旱痘。若执方书之言，有脓者生，无脓者死，妄攻其脓则毙矣。初出一二日形色不佳，或色暗，或形枯，欲出不出，出之不透，气血与痘毒而俱盛者，当急急施治。出不透必竭力疏导使之出，透不长必竭力助之长，无脓必竭力酿其脓，脓不满必竭力使之满，斯无倒靥之患，此七八成痘也。治之须早，必使长与脓形色俱如十成者之状。若治失其时，则不可救矣。初出一二日间，出亦快利，形之颗粒小色亦淡，气血俱虚，当稍助其长，微酿其脓，使脓稠色白，根窠红润，半浆亦可成功，此五六成痘也。若助长酿浆，必欲使之如十成者之状，过于助长，则空壳而发痒，过于酿浆，则斑烂而不收；即不斑烂，攻之太过，气血原虚，脓满则血尽，形大则气竭，脓满而根窠断不红润，此气血双脱，必至板黄而不可救，可不慎哉！初出一二日间，出亦快利，但颗粒甚密，顶不尖圆，色微红而淡，血气两虚，表里俱无他证者，当稍助之长，微酿其脓，或脓稠而半浆，或年寿上、天庭上、承浆处、两颧骨之近脸处，有几颗大而脓满者，他处之痘，即微有浆色，亦可愈也，此四五成之痘。若助长酿浆，必欲使之如六七成之痘状，俾气血双脱则立毙矣。此就成色之中，论治法不可执。然亦有不必以成色拘，而治法尤不可执者。如发热依期而痘出，然出只一颗或两颗，其形甚大而带浆，色极红润，一名贼痘，一名痘揽，头易长易灌，脓稠满而色亦佳，悞认为稀，靥后腹胀喘急而毙。此痘盗周身之气血而尽附之，所以易长易灌，脓稠满而色佳，因名之为贼痘。此痘离众痘而先出，若痘之头目然。独长，独灌，独靥，若总揽其事而担当者，所以名为揽头。若能认真知是此痘，即以银针挑破，令稍见血，点以铅粉，时时常看，若长而有脓，即如前法再点，不妨再四再三，必令其不长不灌，后或待之四五日七八日，而遍身之痘出矣。然亦有出之极密者，随时调理，亦可愈也。如蒙头，如锁项，如抱鼻，如锁口，或单或双，如痘母痘疔，当随时依期而治之早。所以方书有云：痘证生于七日之前者易治，生于七日之后者难治。是知痘之无论上等下等者，七日之后，其势已成，难以转移，痘未尽出者，其毒又将转而内攻矣。所以治痘要法，在于放标起长之时，观形察色，相其机，预知其能灌能靥，有证无证，或不能灌不能靥，随证早治，百无一失。如过时失治，险证延之，而变为逆证者有之。医有云：七日前痘未尽出而里实者，治法当用凉药；七日后痘已出而里虚者，治法当用热药。此是就其大概而言之。七日前宜解者十常八九，宜补者百中一二。设遇其百中一二之痘，形小而色不红，身凉而出不快，是元气不足以逐毒，当急用温补以助元气。若执之而用凉药，元气益耗，痘何由而出？何由而长？七日后宜补者十常八九，宜解者百中一二。设遇百中一二之痘，形大而色紫，身热而枯焦，或夹食蒸，或夹时气，痘毒与邪热并炽，犹如火里苗，若火不退，苗则槁矣，当急用清解以除邪热。若执之而用温补，痘必枯焦，无脓而立毙矣。谁曰治痘之法，可执一也。　　补遗<br />
　　发际以下，印堂之上，乃天庭也。山根以下，年寿相近处，乃准头也。部位论中，言此处先出先长先灌靥者，凶。成色论中，言此处有几颗大而脓满者，他处之痘，即微有脓色，亦可愈也。两论若相悖矣。恐后人不能无疑，今悉论之。夫痘应出应长，应灌应靥，未过其期，周身之痘，未出未长末灌未收靥，而此处先出先长先灌先收靥，是心脾之毒偏盛，毒发于心脾，故言凶。若过其期，已成坏证，而周身之痘不起灌，此处独有几颗起灌者，是心脾二经之毒解矣。盖心主血，又为君主之官，而十二官之听命，脾主肌肉五脏之根本，此二脏之气血活，则五脏之气血无不活者。天庭起胀灌浆，知心经不留毒，而周身之气血不滞；准头起胀灌浆，知脾经不留毒，尽发之肌肉皮肤之外，故言可治。<br />
　　　　　气尊血分者生毒参阳位者死解<br />
　　气，阳也，君也；血，阴也，臣也。气尊是居其君之尊而亲上，血分是安其臣之分而亲下，此非就一身之部位而言，乃就一身之痘形色而言也。如痘顶尖圆，脓白而满，气亲乎上而居其尊矣；根窠红活不散，如一颗珍珠，坐于胭脂之上，血亲乎下而安其分矣。是气足以领其血，气升血附，君令臣从，气血顺和，痘易成功则生。如痘顶平陷，颗粒红紫，地界不分，或通顶紫黑而成血疱，是血反亲上，气血不和，痘难成功，何由而生？治痘者当明辨之。<br />
　　　　　痘不以稀密分轻重说<br />
<br />
　　世俗谓痘稀则轻，痘密则重；医亦谓稀者毒浅，密者毒深，言之诚是也。然不知稀亦有重者。如痘毒甚盛，表实而气血凝滞，出不得透，只疏疏颗粒，见于皮肤之外，余毒窝伏于内，至起胀之时，余毒变而为黑点，在皮肤之内，烦闷喘急而毙。若真稀则轻也。密亦有可救者。毒甚而痘密，其毒已出于皮肤之外，非若痘似稀而毒伏于内者，此只看其形色，若红活滋润，顶尖不焦，亦可调理而愈，不必执方书密如蚕子不救之说。况其说亦有意也，言密可救，如蚕子则不可救。蚕子之形，色暗顶陷，周围似圈形，中心硬黑，是毒潜于内，血气已不活，何能救也？治痘者，不可不明辨之。又有痘在肌肤之内，气血虚弱，无力送出，出不得透，只疏疏颗粒，见于皮肤之外，余毒窝伏于内，绵延多日，诸证蜂起，竟不可救。又有发热一二日，痘出一二粒或两三粒，已出之后，突然高起，根脚开阔，晕红带紫，五六日后似脓非脓，七八日后似靥非靥，种种证出，若遇此等怪痘，当于出长之时，用银针挑破，去其毒血，敷以拔毒膏，或四圣膏，再投以解毒之剂，使痘毒以解而退，得出增痘，庶可回生。倘治失其时，毒伏于内，靥后喘急而毙。此皆非真稀，悞认为稀，以稀为轻，见稀守稀，其害非小。须细加详审，察其实者清解而开发之，虚者温补而开发之，宜挑者挑之。若真稀则轻，又不在此类矣。<br />
　　　　　痘中疹子与正疹子丹毒斑点沙子不同论<br />
　　有先出疹，疹靥而痘即出者，名为垫疹。有与痘并出，疹靥而痘始长者，名曰夹疹。有痘出即有小小颗粒，堆于痘之上者，名为罩痘沙。又有痘出时，而皮肉间隐隐有斑点，大小不一者，名为夹斑。皮肉间艳色红赤如云头，而突起成片者，名为丹毒。靥后痂落而疹出者，名为盖疹。种种不一，然皆痘毒之浮游散漫于皮肤之间者，只当于痘中用活法，不可与正经麻疹、瘟疹，时证之发斑点、发丹毒出疹者，同一治也。<br />
　　　　　痘不可与凡疮同治论<br />
<br />
　　世人见《内经》诸痛疮疡皆属心火之言，辄谓痘亦疮类也，亦属火也，治法可以类用。不知诸疮有皮疮、血疮、肉疮、筋疮、骨疮之不同，初发已有浅深之分，或发于一经而与他经全无干涉；痘则胎毒蕴于五脏，发亦自五脏而发，自内达外，由筋骨而血肉，由血肉而皮肤，与凡疮之发，各有深浅，发自一经者自异，可同治法乎？况凡疮之毒，初发而未成形可用药解散内消而愈；及至已成形而未成脓，又可用药逐散，不成脓而愈。痘毒发自五脏，必借血气送出于皮肤，运化之而成脓，收靥之而成痂，而后收成全之功也。断不能用药解散内消而愈，断不能用药逐散不成脓而愈。且凡疮以解毒为主，若失其解而形成脓熟，必令顶破脓出，另生肌肉而后愈。痘则是起胀成浆，浆满而稠，顶壳完固，回浆还元结痂而愈。若顶破脓出，反为不美。与凡疮脓熟之后，必顶破脓出另生肌肉而始愈者，亦自异矣。可曰痘疮与凡疮同治法耶？<br />
　　　　　痘疹不同论<br />
<br />
　　痘出于五脏，脏属阴，所以言痘禀于阴也，然虽禀于阴而必成于阳。疹出于六腑，腑属阳，所以言疹禀于阳，然虽禀于阳而必成于阴。盖阳主气，气盛则痘易成功；阴主血，血旺则疹易成就。痘有颗粒，有脓汁，又结痂，是禀于阴，阴气重浊而如是也。若顶尖脓白，使之能起顶，能灌浆收靥，则又气之领逐其血以成功也，非禀于阴而成于阳乎？疹有小小颗粒，尖而不长，无脓汁，又不结痂，是禀于阳，阳气轻清而然也。若颗粒红润鲜艳，使之不紫黑，不枯焦，则又血之附随其气以成功也，非禀于阳而成于阴乎？寒则伤气，热则伤血，所以谓痘宜温暖而疹宜清凉，此常法也。设疹生于天气严寒之际，而清凉之药，亦当斟酌用之。设痘生于天气暑热之时，温暖之剂，岂可轻用乎？痘以稀为贵，稀则毒轻；疹以密为佳，密则其毒尽泄。痘怕太红，皮嫩易破，必生瘙痒；疹喜鲜红，疹发于心，红心之正色也，又不可不知。<br />
　　　　　变黑归肾肾经留邪论<br />
<br />
　　方书有云：变黑归肾者不救，肾经留邪者不救。世人宗之，见痘有黑色，于未起胀之前而倒伏者则以为肾经留邪，于既起胀之后而倒陷者则以为变黑归肾。盖以痘自筋骨而达于血肉，自血肉而达于皮肤，肾主乎骨，其色黑，所以见色黑而倒伏者则谓肾经留邪，而倒陷者则谓变黑归肾，要皆惑于口含恶血咽下，寄于右肾命门而作痘证之语也。余则以为不然。余每治痘，遇儿之虚弱者勿论矣，其壮盛者，于未起胀色黑而倒伏者，用活血散以疏其滞，加麝香以透其窍；于已起胀色黑而倒陷者，用活血散加穿山甲末以逐其毒。二证用药后，皆以水杨汤洗之，往往不致坏事。盖以气血活动流畅则色红，气血壅滞不行则色黑。痘始终以气血为主，气血活动，能送毒出外起胀灌浆结痂则生；气血不行，不能送毒外出起胀结痂则死。岂必以色黑属肾，而必曰变黑归肾不救，肾经留邪不救哉？然亦有火极则兼水化而黑者，盖火之灾也则红，炎之过也则黑，或当清解，或当汗散，又在临时而权变之，不必以黑而专求之肾也。<br />
　　　　　首尾忌脑麝论<br />
<br />
　　忌脑、麝之说，霆之顺而无证者言也。盖痘以颗粒完固，磊落齐整为佳，最忌破烂浆流。且气血壮盛，元气充实，方易成功。脑、麝能开气活血，透窍甚捷，用之不当，大损气血，伤元气，开放太过，令顶破浆流而不完固者有之。惟气血凝滞之极，痘色黑紫，痘形坚硬，按之如石，周围之血肉尚活者，即用脑、麝等药，开气透窍以急救之。若歪用脑、麝，则遍身血死而毙。不可执定首尾忌之之说而不用也。然亦不可认证不真，轻投而尝试之。古今图书集成医部全录卷四百八十二<br />
<br />
痘疹门<br />
<br />
　　　　痘科类编释意【清?翟良】<br />
<br />
　　　　　治痘始终杂证与痘证当分治论<br />
　　痘毒感时气而发。大抵痘之顺而无证者，不必言治法；即痘不顺而有证者，亦当痘证与杂证各各分治。或有痘因元气本虚，不能依期出长而脓靥者；或亦有元气不虚，痘毒太盛，不得出长而脓靥者；继而变证多端，种种证出，是杂证因痘证而生，当于痘中寻治法，使痘无证而杂证自退。然亦有先杂证而后生痘者，是痘证因杂证而生；或杂证之邪热未尽解，气血因杂证而损耗，使痘不能出长而脓靥；或偶因风寒暑热秽污饮食所伤，无分痘之虚实，悉为所害，不能起长而脓靥者，当于杂证中寻治法。杂证愈，痘自依期而愈。如呕吐腹胀，或因痘毒内伏，出不透不起发者，只专治痘证，使之出透起发，则毒不内伏，而呕吐腹胀自愈。如呕吐腹胀，或饮食过多，或伤生冷，而痘因之出不透不起发者，只专治脾胃，理其呕吐腹胀，使呕吐腹胀先愈，痘自出透而起发矣。即此二证，其余可类推也。有曰：但扶元气为主，元气旺而邪气自退，杂证当不必治，说亦近理。但杂证因痘证而作者犹可，若痘为杂证挠扰而不能成就者，犹乱世之贼寇挠扰地方，势必猖獗，不假兵革，欲以王道胜之能乎？况扶元气之药味必用温热，能扶元气，亦能长邪热也，岂可乎？痘后杂证，有余毒未尽而生有余之证当解者，有血气因之亏损而生不足之证当补者，有失其调养内伤外感而证随作者，当一一认真，各分治法，不可专以解痘毒拘也。　　补遗<br />
　　痘之为毒，皆痘之余焰。毒之为害，皆因小儿之气血不能收拾，痘毒尽附痘窠，从痘中化，而余焰散布于经络，或游移于肌肤而为害也，当相其机以理之。又有时气毒疠，虽好痘亦因之而变为凶痘者；调养失宜，冲犯禁忌，虽轻痘亦因之而变为重痘者，当随其因以治之，此痘证杂证分治之要诀也。<br />
　　　　　治痘始终看法说<br />
<br />
　　发热未出时，看其两目不肿，皮肉不红，即知出痘必轻。痘出后，看其形色，初出之像如粟状，色红而润，与无痘处之皮色迥异，谓红者非深红也，特淡红少异于皮肤之不红耳。前人谓初出血疱，血疱化为水疱，水疱化为脓疱，所谓初出血疱者，非有大疱，内含一包血也，不过谓初出小小颗粒一点血耳。见于皮肤之外，有形可指，所谓疱也。以纸捻照之，内裹红色，非水非脓，所谓血疱也。至于起发，则顶颗放白，根脚肥大，以纸捻照之，内裹光莹，非血非脓，所谓水疱也。至于成浆，水化为脓，色白稠脓，以纸捻照之，内裹纯白，非血非水，所谓脓疱也。脓满浆老，色黄形焦，将收之状；脓干痂结，色黑形厚，成实之象；痂落而瘢红，不赤不黑，无凸无凹，痘功已成，最上乘者。反此则当详审施治。<br />

                    <br>
                        　　　　　痘不拘日期说<br />
<br />
　　痘以发热三日，放标三日，起胀三日，灌脓三日，收靥三日，共一十五日而成功者，此常数也。如此者多。然亦有随出随胀，随胀随灌，随灌随靥，七日而成功者，此血气壮痘毒轻者，成功在常数之内。惟痘有为杂证所扰，出不透治之使透，不胀治之使胀，不灌治之使灌，不靥治之使靥，绵延多日，至十七八日而成功者。又有一种虚寒之痘，痘毒不甚，血气俱虚，欲胀不能胀，欲灌不能灌，欲靥不能靥，用药疗之，补助之剂，一时无间，缓缓调理，常至十七八日或二十日而成功者，治之又不可太骤也。如不胀，补剂中加助胀之药；不灌，补剂中加酿浆之药；不靥，补剂中加收敛之药是也。此痘毒轻血气弱者，成功又在常数之外。可见治痘不引拘定日数，当达迟速之变，于出齐之日，观形察色，预知其能胀不能胀，能灌不能灌，能靥不能靥，先期及时而治之早，若必待应胀应灌应靥之日而始图之则迟矣。是痘之成功不怕迟，而治法则不可迟也。况古人云：热三日而痘出，今有热七日或数日而方出者，亦有热一二日而即出者，亦有出齐之后，当颗粒胀大起发之时，颗粒中尚有红点始出而相杂者，日数岂可拘哉？<br />
　　　　　痘证传变说<br />
<br />
　　前辈谓痘出自肾，而传肝、传脾、传心、传肺者，人皆疑之。不知此乃自内传外之意，非谓胎毒独藏于肾，自肾而传于各经也。盖痘毒在人身，蕴于五脏百骸四肢，无处不有。感时气而发自骨髓，而达于筋，肾主乎骨，血气壮盛，毒尽送出于筋，而不少留于骨髓，则肾经之毒解；自筋达于肌肤，肝主乎筋，气血充足，毒尽送出于肌肉，而不少留于筋，则肝经之毒解；自肌肉而达于血脉，脾主肌肉，血气充足，毒尽送出于血脉，而不少留于肌肉，则脾经之毒解；自血脉而达于皮毛，心主乎血，气血充足，毒尽送出于皮毛，而不少留于血脉，则心经之毒解；自皮毛而达于疮窠，肺主乎皮毛，血气充足，毒尽送出于疮窠，而不少留于皮毛，则肺经之毒解。五脏毒解，血化为脓，毒从脓化，将结痂痂落而成功矣。若出于筋而少留于骨髓，则浑身壮热，口干闷乱；出于肌肉而少留于筋，则搐搦牵掣，紫黑潮热；出于血脉而少留于肌肉，则发痈而在四肢；出于皮毛而少留于血脉，则痘不圆肥；出于疮窠而少留于皮毛，则痂落迟而多麻瘢。此自肾经递传而至于肺之说也。当随经察证，随证用药，始不悞矣。　　补遗<br />
　　古人陈氏云：痘以太阴脾肺二经为主，肺宜温而脾宜燥。万氏云：痘疮始终以脾胃为主，胃当养而脾当补。马氏云：痘以少阴心经为主，火不可太清而血不可太寒。三说虽不一，其实皆是也。盖脾为孤脏，能灌四傍，则四脏咸赖一脏以养之。况脾属土而主肌肉，若能化水谷，成津液，灌溉诸经，令肌肉不枯，气血得其助，痘何难成功！但寒土不能生物，必阳气熏蒸于下，而后能发育也。如万物之根在土，而冬月何不在乎，以真阳之气息也。可见脾受水谷，化生津液，亦必借真火，始能成腐化之功，所以谓火能生土，太乃土之母也。然心为君火，能役相火，又主乎血脉。若心火不息，血不寒凝，自能与脾之津液，相为流通，痘自红润而鲜艳。所以谓血主濡之，气主呴之；气无血不走，血无气不行；气乃血之帅也，气行血亦行。然肺统一身之气，又主乎皮毛，若肺气充盈，自能与心之血脉相为周运，痘自尖圆而肥润，是血气充足，交会于前，脾生津液，助养于后。痘之成功，三脏缺一不可。至于肾经，古人谓惟肾证为恶候，诚是也。痘疮自内达外，肾乃最深之处，若有留毒而不外传者，则死于出见之日矣，救何能及也？若肝经则无成痘之功，何也？肝者火之母，若心火不足，邪火猖獗，肝邪移于脾，则木克土，木反胜金，则火克肺，所以古人谓肝经有泻而无补也。盖有泻而无补者，是不补其气也。若痘后目病，肝血虚而火盛者，清之后则当补矣。此一段论，与上论宜合会参看，上是言痘之传变，此是言痘之成功，后学不可不知。<br />
　　　　　出长各经见证与传变成功形色不同之辨<br />
　　与上看痘法条参看。<br />
　　痘虽自内达外而布四体，其根实由于五脏。如肝主泪而为水泡；肺主涕而作脓囊；心则斑而且赤；脾则疹而又黄；肾乃封藏之本，变则黑陷之象，此论发热出见时形证。若初出小小颗粒，一点血也，血化为水，水化为脓，脓成而毒解，此自然之序也，与随脏见证，如肝主泪而为水泡【云云】 者不同。若初出之时，半是水泡，或才起发，便有带浆者，或未成脓，即有干收者，火性躁急，失其自然之序矣。遇此等证候，不可忽也，有性命之关矣。<br />
　　　　　就人以断痘之轻重说<br />
<br />
　　以痘毒之浅深定轻重，以痘证之虚实寒热定治法，此其常也。若人形体壮健，精神快爽，言笑不苟，出痘时又安静如常，痘虽重亦可以轻断之。如人头大而项小，足小而身重，喜笑出于无因，精神短少，出痘时大异平常，且不安静，痘虽轻亦可以重断之。此验过者，治痘者不可不知。<br />
　　　　　就人以定痘之治法说<br />
<br />
　　看痘施治，当先看其人。其人或贫贱家儿，或富贵家儿，儿之禀赋厚薄，肌肤老嫩，气血虚实，声音清浊，生于某处地方，所受之燥湿，所食之浓淡，先知其人而后看其痘。如贫贱家多历辛勤风寒水湿之苦，更无厚味伤脾，有证便能抵当，古人所谓百炼成钢，此类是也。富贵家暖衣厚味，少见风日，脾胃薄弱，不耐劳苦风霜，古人所谓阴草怕旭日，此类是也。富贵衣食居处所养成之儿，即就富贵以调理之；贫贱衣食居处所养成之儿，即就贫贱以调理之。语云：贵贱分二等，贫富不同治，此之谓也。至于儿之禀赋厚者多宜攻，薄者多宜补；肌肤老者多宜开发，嫩者多宜温养；声音清者当守，浊者当清；气血弱者当补元气，实者当解痘毒。南方风气柔弱，地湿洼下，饮食多嫩软，以此养成之形体，自当依此以调理，调理自不可同于北方也；北方风气刚劲，地高风燥，饮食多强硬，以此养成之形体，自当依此以调理，调理自不可同于南方也。有平日谷食多肉食少，养成之气血形体者，生痘自当禁忌羊肉猪肉牛肉鸡肉鱼腥等物，以此等物能动风助火也。所以谓能禁忌则重者变轻，不能禁忌则轻者变重。倘平日谷食少肉食多，如羊肉猪肉牛肉鸡肉鱼腥等物，养成之气血形体者，则脾胃亦是此等之物以养成矣。生痘始终以脾胃为主，借脾胃饮食之滋润以成功，若遽禁其平日所食之物，是绝其脾胃生生之气，痘何所借以成功乎？是又不可以常法拘者，治痘者不可不知。<br />
　　　　　三等五要说<br />
<br />
　　痘有三等：顺、险、逆。顺者，气血充和，痘毒宣畅，不必施治；险者，气血不舒，痘毒壅遏，或杂证搅扰，当急急施治；逆者，痘毒凝结，气血不活，治之无功。有五要：一要出欲尽，二要起发透，三要脓稠满，四要收靥齐，五要结痂厚。五者缺一，不能成功，非要乎！<br />
　　　　　痘有五善七恶说<br />
<br />
　　饮食如常，一善也；大小便调，二善也；疮红活坚实，三善也；脉静身凉，手足温暖，四善也；声音清亮，动止安静，五善也。五善不能全得，得一二亦自清吉。七恶：烦躁闷乱，谵妄恍惚，一恶也；呕啘泄利，饮食不能，二恶也；焦枯黑陷，痒塌破烂，三恶也；头面预肿，鼻塞目闭唇裂，四恶也；喉舌溃烂，食入即啘，水入则呛，五恶也；寒战咬牙，声哑色黯，六恶也；腹胀喘促，四肢逆冷，七恶也。七恶不必皆有，但见一证，亦不可为。七恶之外，又有浑身血泡，心腹刺痛，陷伏不出，便溺皆血，寻衣撮空者，是又卒死之证也。<br />
　　　　　治痘总法<br />
<br />
　　治痘疮原无奇法，大约先视其人之气血强弱，痘毒之浅深，时气之寒燠。自发热之初，见点之时，即当观形察色，思及何如起发，何如灌浆，何如收靥；一动手用药，就便顾首尾，慎其初以善其后；然后次第调理，分其表里虚实寒热，虚者补之，实者泻之，寒者温之，热者清之。无过温，无过清，不妄泻，不妄补，要在使其正气不损而气血盛，邪气不留而痘毒解。痘或有不必用药者，或有宜轻剂者、宜重剂者，细心详审，各各分别，斟酌施治，斯可收万全之功矣。如痘发热之后，作三四次出，有大有小，有先有后；起发亦作三四次，先出者先起，后出者后起，大者自大，小者自小，大小次第而起；待至养浆，则先起者先作浆，浑起者后作浆，大小亦如之，磊落分明，不相粘连，色极红润，不带火色者，顺也，不必用药。若时医射利，以为不用药，无以见功，欲妄投其剂，幸邀天功。不知治痘，惟有补泻二法。痘证既顺，则无邪正之偏，补则助其火邪，泻则损其正气，痘无证药之，而反生其证也，何能成功？徒杀人耳。若险证则宜急治，治之不急则险证变而为逆证者有之。时医用药，恐证变不已，归罪于药，惮而不用，坐视险者变而为逆，全不顾也，心何忍乎？是又以不用药而杀人也。至于逆证弃而不救，恐费其调治不能成功，徒招谤也。虽然，岂医者活人之心哉？当察其色脉于不治之中，寻其生机，定一治法，然亦有不坏事者。予曾见同道治孙姓者一女，年七岁出痘，则犯逆证：形如蚊迹，不成颗粒，一逆也；腰痛腹又痛，二逆也；昏睡谵语，三逆也；干呕，四逆也。惟色脉无恙，可生之机也。随定一方，用保元汤以补其中气，加羌活、防风、荆芥、柴胡以为发散表邪之用，木香、山楂以为驱逐里邪之用，调辰砂末以为解毒之用，连进三剂，证变而成功矣。逆证岂可尽弃哉！今不论险逆，一一定方于后。<br />
　　　　　初热三日证治<br />
<br />
　　痘必发热而后出者，何也？盖天地之育万物，虽赖土以生息，而土不得阳气熏蒸于下，安能发生万物？人身一小天地也，痘之管纽在脾，脾属中土，若非火蒸透膈，则痘毒安能震动而发泄？师曰：五谷不逢热不结，痘疮不热透不彻。所以痘疮之毒，蕴伏五脏，欲出则必熏蒸而发热。是以书云：热蒸三日而斑生。盖痘本火毒，待热而发，热微则毒微，热甚则毒甚，而痘之稀密轻重系焉。虽然，亦有热甚而毒不甚者，如热甚不烦不渴，大小便如常，精神清爽，此热在表，其里无邪，毒火发越，痘易出而易成功也。亦有热微而毒不微者，热虽微而烦躁不安，大小便难，昏昏喜睡，毒火内蕴，不得发越，表热虽微，内热则甚，毒火郁遏之极，痘必出不快而难成功也。热微毒微，热甚毒甚，此言其常也。热微毒不微，热甚毒不甚，又是其变也。治痘者，正当于此有斟酌矣。前人有云：当发散清解，使邪热尽退。痘出之形，不带火色。一失其治，痘带火色，而出则红必变赤，赤必变紫，紫必变黑，救无及矣。有云外感疠气，内有所伤，与痘毒合并而发热者，当清解之。若痘毒之正热，其毒禀于胎元，伏于五脏，深藏久蓄，一旦触发，倏然忽然之顷，其势猛锐，勃勃欲出，断不可遏阻其势，必借气血载毒出外，痘出而热自退，或热退而痘即出。若必如管橓立论，首次解毒令热尽退为说，纯用凉药，则气血滞凝不能载毒外出，毒将内攻而告变矣，奚可哉？庸医相习，以讹传讹，俱用寒凉清解，自以为对证之妙剂，以致毒不得外出，返而内攻者多矣。今领前人之论，不敢执定不用清解，以不用药而悞事；亦不敢执定纯用清凉，又以用药而害事。因病用药，随证定方，一一如左。<br />
　　　　　论痘疮发热与伤寒不同<br />
<br />
　　风寒之证，邪自外入，阳气拂郁而发热，患者恶寒，怕露头面，且只见一经形证。痘疮之证，毒自内出，阳气熏蒸而发热，患者恶热，喜露头面，且五脏之证俱见：呵欠烦闷，肝证也；乍凉乍热，手足冷多睡，脾证也；面燥腮赤，咳嗽喷嚏，肺证也；惊悸，心证也；骩凉耳凉，肾之平证也。再观心窝有红色，耳后有红筋赤缕，或身热手指皆热，惟中指独冷，男左女右，乃知是痘证也。初发热身热和缓，时热时退，神清气爽，饮食二便如常，无杂证者，吐泻不甚而随止者，发惊搐后即见痘影者，自汗而汗不大者，此荣卫气和，腠理疏通，不必施治。　　一发热至收靥，始终宜服三豆汤，渴者更宜。　　一初发热增寒壮热，头痛咳嗽，鼻流清涕者，多由于外感不可骤发散也，当视儿强弱以调治之。如儿体气壮盛者，用升麻葛根汤加桔梗三分、苏叶五分、小川芎四分、山楂肉八分、牛蒡子五分、生姜三片，水一锺，煎五分热服取汗。体素怯弱者，用参苏饮去木香、枳壳，加牛蒡子炒四分、山楂肉六分，微汗之，然不可令汗出太多，发虚其表，后难起胀收靥也。如汗后身热不退，且勿峻攻，姑稍待之。其或烦闷燥渴而妄语者，败毒和中散清之；腹痛大便秘者，加酒炒大黄微利之。　　一身热至二三日之后，痘欲出不出，或烦闷惊搐，狂言乱语，切不可惊惶失措，须详审虚实寒热而治之。要知此等证，皆由毒气在内，不得宣发于外而作。然毒气不得宣发之证，又不一样，而有三等，最宜精详。观形察色，审声问证，又参之以脉，并用纸捻照法，然后可以辨别。察其痘影红紫，面赤唇紫，声音不亮，口气粗，手足热，脉洪数，此毒气壅盛于内，不能骤发于外，而惊搐狂躁者，宜用清解散以宣之。或痘影形色同前，但声重鼻塞，鼻涕，脉浮数不同，此内毒本盛，外为风寒所束，郁滞不得出，而惊搐狂躁者，宜用苏解散以发之。察其痘影淡淡在皮下，不见红活，唇淡面白或带青，脉又迟缓，此血气虚弱，不能送毒外出而惊搐狂躁者，宜用温中益气汤以托之。三者分别明白而后用药，当一剂之后，痘出而惊定矣。昔人谓痘未出而惊搐为顺，是在一二日间也，若至二三日则不可忽矣。　　一幼儿欲出痘发热，至二三日全无痘点形影，忽然而发惊搐状，与急惊风一样者，此亦毒气壅遏，不能宣发所致，宜用清解散以宣之。若时医不知是痘证，悞作急惊风施治，或单以寒冷投之，以驱痰峻药下之，其儿必死。何者？阻遏其毒，使不得外出而内攻也。故未出痘之小儿，若遇此等证，即当惊疑，恐是痘也。　　一发热虽轻，至三四日而怠倦嗜卧，不思饮食，所出之痘，影影淡白，点颗不明，此非痘毒轻少，亦是血气虚弱，送毒不出也，宜用温中益气汤以托之。甚者必连服三四剂，痘始出齐，其痘必多。若因其安静，袖手玩视，而不急托痘出外，延至五六日后，毒气内攻，须臾告变，不可救疗，诚足畏也。昔人热轻痘轻之说，可尽凭乎？而六日以前，痘未出齐，勿用温补之说，可尽拘乎？　　一发热至数日而痘不出，此时进退两难。欲大发之，惧其本稀而戍斑烂；不发之，又无以出其毒。当始以药微发之，微发不出则加药，加药不出则大发之，大发之后所出不多，即是痘本稀不可再发也。微发用升麻葛根汤，大发用惺惺散加防风、小川芎、薄荷各五分。加药者，本方多加分两，非谓于本方之外，加辛热而大发也。　　一初热便妄有所见闻，妄言如见鬼状，此皆毒气内攻，以致心神不清，最为恶候，宜导赤散加连翘、黄芩、犀角、木通、琥珀、抱龙丸。惟大便秘结者，或用牛黄清心丸，或粉红丸，用药后病已者可治。　　一发热失血口鼻出者，用童便磨犀角服。小便溺血者不救。　　余有诸证，俱载在杂证类中。<br />

                    <br>
                        <br />
　　　　　出见三日证治<br />
<br />
　　出见者痘出而见其形也，形见而色亦见焉。形色既见，则吉凶攸分。治痘者，心有明鉴，又具慧眼，观形察色，详组分别，则起胀灌脓之证，可逆睹矣。要在预相其机而图之早，若因循失治，临证便难措手。如起胀之机，非必于起胀时而后议也，正当于出见时，预知其能起胀不能起胀而先理之。盖热退而痘出，初出之像如粟状，色红而润泽，与无痘处之皮色迥异。谓红者非深红也，特淡红少异于皮肤之不红耳。自血肉而达于皮肤，其根甚深，三四次出尽。先一次出者，其时稍待则形尖，其体大于二次出者；二次出者，其时稍待则形尖，其体大于三次出者；三次大于四次者。大小不一，磊落分明。观其形则知其后日之能起不能起，察其色则知其后日之能灌不能灌，此治痘之第一节要也。生痘家亦自此以后，当谨慎调养，注意避忌。<br />
　　　　　调养禁忌<br />
<br />
　　自出痘至收靥，房中常宜烧辟秽香，加茵陈、大枣。见形后，宜用葫荽酒，即以此喷床壁，卧席下铺些葫荽亦妙。痘疮既出，内脏空虚，热气一蒸，毛孔俱开，自此以后，常避风寒，调饮食。衣服勿令其过暖，勿令其过寒。虽天气暄热时，亦勿令其赤体，或单衣当风取凉；虽天气严冷时，亦勿令其重绵累褥，使热气壅遏。饮食勿过饱，勿过饥，勿食生冷，勿饮凉水，及一切鸡肉猪肉牛肉羊肉鱼腥，并荔枝枣柿糖蜜酒葱蒜与酢。盖以鸡肉动风、猪肉生痰、羊肉助热、鱼腥助火、牛肉黑瘢之故也。荔枝酒又能发痒；枣柿糖蜜，其味甘甜，引痘入眼；酢酸损齿；葱蒜泄气，所以悉宜忌之。　　又：生人往来，厉声高语，对梳头，对搔痒，勿扫地，勿轻移器物，勿僧道巫师入房。<br />
　　　　　避秽气<br />
<br />
　　妇人经脉气，房中淫液气，腋下狐臭气，行远劳汗气，沟粪浊恶气，诸疮腥臭气，硫黄蚊烟气，吹灭灯烛气，悞烧头发气，柴烟鱼骨气，葱蒜韭薤气，煎炒油烟气，醉酒荤腥气，麝香臊秽气。　　已上三段，自出痘至收靥，悉宜遵之。　　一痘初出，有夹斑而出者；有夹红赤观而无颗粒，随出而随没者；又有夹丹而出，红赤成片如云头而突起者；有夹沙者；有小小点粒，聚于痘顶之上，谓之罩顶沙者，此皆毒火浮游散漫于皮肤之间也。遇此不必惊惶，但用黑参升麻汤三二剂，散其游火，斑丹自退。有夹麻疹而出者，亦用黑参升麻汤加酒炒黄芩、桔梗各六分，令其麻疹先退，痘疮亦自起发矣。　　一痘初出，口鼻两旁人中上下腮耳年寿之间，先见二三点，淡红而润泽，然后挨次而出，三四次出尽，皮厚坚硬，以手摸之碍手，又无三五相连者，不必施治。　　一痘初出，太阳太阴额角发际天庭方广之处，先见四五点，热尚未退，带火而出者，难治。　　一出痘之时，其人精神爽健，气色光彩，年寿明润，印堂黄亮，无论痘出之稀密，必无变证，不必施治。若其人精神倦怠，气色昏黯，痘出虽稀，当时时详察，防有变证。有证当急急施治，迁延怠缓，证势已成，则难救矣。　　一痘热三四日或四五日而始出，所出之痘，形坚实而皮厚，色明润而鲜艳，不必施治。若热一日或半日，即一齐涌出，所出之痘，头焦带黑色，皮薄，当急急施治。头焦黑者，用凉血化毒饮；若热未退，加防风、荆芥各三分、柴胡七分，去连翘、桔梗。色白皮薄者，固阳散火汤，去荆芥穗、生地，加茯苓、白朮各五分。　　一痘初出，以纸捻照之，其皮中历历可指，皮中有小小颗粒甚多，若有勃勃欲出之势，已出者色又红润，即身热，亦不必服药，恐是夹疹夹沙证也。若皮中颗粒，虽不甚多，色红不至于紫，而地界不分，身热未退者，用九味神功散加柴胡六分、蝉蜕五个主之。　　一痘出而热不退，是毒盛而人之气血又盛，所以能逐毒外出。痘红紫而不分地界者，当急退其热。若热不急退，血气被其煎熬，痘必变为焦枯之证，后至黑陷者有之，宜用清地退火汤。　　一痘隐伏皮肤，出现不快，及用而复隐，与不起发者，用神功散调紫草茸末服之。其紫草茸分两之多少，随儿大小证之轻重酌用。如无此药，用猪尾膏亦可。又有南金散，特治痘已出而复隐，势至危者。　　一痘疮之出，自有常期，若过期应出不出、出不快者，各有所因，病证不同，当详察明辨。如鼻塞声重，咳嗽头痛，四肢拘急，常喜盖覆而恶风寒，出不快者，风寒闭之也，当分人之壮弱，各施其治。或其人血气壮盛，皮厚肉密，毒气难于发越，恃其体厚，不避风寒，　一旦为风寒所袭而出不快，用双解散去石膏、桂枝、滑石加紫草八分；大便不秘，并大黄亦去而不用。或其人形体怯弱，风寒易感，以致腠理闭密，气血凝滞而出不快，宜惺惺散去组辛，加小川芎、防风、荆芥、薄荷各五分。或其人气血怯弱，不能载毒出外，痘色淡白，饮食减少，身凉手足冷，小便清，大便滑而出不快，宜用温中益气汤。大便自利不止，用豆蔻丸。　　一痘因邪秽所触，陷伏而出不快者，用平和汤，外用辟秽香加乳香、芫荽烧之。　　一痘正出时，忽作风状，眼直视，牙关紧者，此调护不谨，而为风寒所袭也，且勿轻用驱风峻剂，宜用姜附汤取微汗即愈。　　一痘出三日之后，则当尽出于外，而无稍留于中，以纸捻照之，皮肤内无隐伏之红点，脚心手心俱有，痘则出齐矣。出齐之时，身体微温，不热不寒，即微热亦无妨。惟大热痘稠密，红紫干枯者，宜调元化毒汤去参、芪主之。痘不红紫干枯，色光润者，不必施治。　　余有诸证，载在杂证类中。<br />
<br />
　　　　　起胀三日证治<br />
<br />
　　起胀者，痘勃勃欲长，有起发之势，颗粒尖圆而胀大也。先出者先起，后出者后起，大小不一，痘肥胀一分则胎毒发出一分，痘尽肥胀则毒亦尽出矣。当此之时，其根脚当涌起红色，又加锯齿，其颗粒当放白光莹，又不凝滞，是气血交会，气升血附，具后日行浆灌浆之基。如《悟真篇》所云：初开绿叶阳先畅，次发红花阴后随也。若有不然者，是又其变也。治痘者，于此时观形察色，则后日浆之能灌与不能灌，能足与不能足，可以逆睹矣。当预相其机而图之早。若于此失治，必待浆之不能灌不能足之时，而始图之，则无及矣。况痘疮一证，有脓则生，无脓则死；脓足则易靥，脓不足则倒靥。诸证将种种百变迭出，是相机酿浆起胀之日，又痘家极紧要时也。今随证用药，一一定方于左。　　一痘出齐之后，先出者先起，后出者后起，颗粒尖圆光泽，根脚红绽肥胖，其人饮食如常，二便如常，神清气爽而无他证者，不必施治，但节饮食、避风寒、防秽气而已。　　一痘灰白顶陷，皮软不厚，根盘血散不聚，光白不荣，此血气两不足之证，宜用保元汤加丁香、当归、川芎主之。　　一痘顶长大尖圆，而根脚之血不聚，色不红活者，此气至而血不荣也，宜用当归活血汤加陈皮三分主之。　　一痘顶不尖圆肥满，色虽红润，而形平陷皮薄者，此血至而气不充也，宜用四君子汤加黄芪、官桂、川芎主之。　　一起发时，浮囊虚起，壳中无水者，此气不依血，血不附气，其变为痒塌为痈肿，宜用十全大补汤去白朮加大力子、连翘、防风、烧人粪主之。　　一痘疮起发，尖圆为贵。如四围起中心平陷者，此有二种：有血化成水，四围高起，中心略低凹者，俗呼为茱萸痘，此中气不足，发未透彻故耳。能食者至养浆之时，尽充满而起矣，不必施治；不能食者，宜扶中气，人参白朮散主之。有四围沸起中心落陷无水，犹是死肉，其形如钱者，急宜攻之。若稍迟缓，渐变黑点，不可为矣。此名鬼痘。宜用九味顺气散加山楂肉、穿山甲末主之，外用胭脂涂法。　　一痘疮起发，有中心凸起，四围干平无水者，或里红外黑者，此由平日感受风寒，皮肤坚厚，以致痘毒郁而不散，用桂枝葛根汤或十宣散，外用水杨汤浴之。　　一痘疮起发，贵于颗粒分明。如彼此相串，皮肿肉浮，或本痘四傍，旋出小痘，攒聚胖胀，渐成一块，此候最重，宜用快斑汤加烧人粪服之。　　一痘疮遍身起发，惟四肢不起，盖痘疮起发贵透，四肢不起发，发之不透，后日手足必生痈毒，而四肢之所以不起发者，皆由于脾之虚弱，脾主四肢，脾既虚则不能行其津液，灌溉四肢，所以发迟，宜用黄芪建中汤加防风主之。　　若手足痘疮，多发水泡者，又肝木乘脾土也，当先泻其肝，用羌活汤加柴胡主之；后补其脾，用人参白朮散去葛根加桂主之。　　一痘疮起发时，痘以渐长，头面以渐肿大，是内毒外达之机。痘又磊落红活，光壮肥泽，待脓成收靥而肿渐消，此常候也。有痘长而头面不肿者，是痘稀毒微，上等痘也。有头面肿而目闭者，痘密毒深者也。有头面肿而目不闭者，痘稀而毒浅者也。皆不必虑，亦待疮熟肿消而目自开矣。若疮未成熟，肿消目开者，此陷伏也，宜急用人牙散。若痘未起而头面先肿，皮光色艳，如瓠瓜之状者，此恶毒之气上冲头面，最恶候也。方书所谓难治肉肿疮不肿，当于初肿之时，急用羌活救苦汤多服方妙。　　一痘正当起胀时，有头面连目预肿胀而痘不胀者，此血气虚弱，不能拘摄其毒以成脓，故其毒散漫于肉分而发肿，皮色未至光艳，如瓠瓜之状者，宜急用药大补气血以收摄其毒，则痘自起胀灌脓，而肉肿自消矣。以参归大补汤主之。　　一痘疮正起发时，而口唇痘疮先熟，内带黄浆，名为鹅口之痘，此最恶之候，待诸痘成浆，则此痘已靥，唇皮揭脱，渐变呕呛，不可救矣。此毒发于脾经证也，宜急用泻黄散主之。　　一痘疮起发时，有一处焦枯不起，周围有柿饼大，或大于柿饼，其根下皮肉，以银针按而摇之，亦不甚活动，此毒气留伏，壅遏结滞而不发越，若怠忽而不急治，将传变不已，周身之痘变而成陷伏之证者有之。即不然，后日必为痈毒。宜用胭脂涂法，令热涂之，以皮肉活动，痘不焦枯为期，方妙。　　一痘疮起发，其形色光壮，红活肥润为佳。发时有变黑者，最为恶候，其证逆，时医多弃而不救。不知黑痘之证，亦不一种，有可救者，有不可救者，当分别急疗，认证的确，用药对证，权变施治，不可以常法拘也。若因循失治，以致传变不可救者多矣。治此证者，亦有数法，一一列之于后。　　一起发时，痘有一二枚变黑，摸之则痛者，此痘疔也，宜急用胭脂涂法频频涂之；或用四圣散胭脂水调，以银针拨开疮头涂之；或用四圣膏封之。　　一起发时，其痘渐渐变黑，已延蔓一身，未至干枯塌陷者，此天行疫疠之气所致，正所谓火发而熏昧者也，宜用加味保元汤主之，连用十剂多亦可，或加分两而用重剂亦可。　　一起发时，痘有数个干黑，根脚坚硬者，宜亟以胭脂汁调四圣散，以银针拨开痘顶，入药于其中，片时则当起发红活矣。若仍前皮肉不活，根脚不肿，则不可救。　　一痘虽有数个变黑，而四围有水，惟中心黑陷者，只用胭脂涂法频频涂之，直待转红起胖而止。若遍身如此者，亟用加味保元汤加烧人粪调服。若起发有水，顶平而黑者，宜用凉血解毒汤去灯心加牛蒡子，调烧人粪服，外用胭脂涂法涂之。若大便不通者，内用通幽散去升麻加紫草，觉烦躁而里急加酒炒大黄；外用胆导法或猪胞导法。若泄泻者，用保元汤加木香、官桂主之。　　一痘疮有陷伏之证。伏者在内而不出也，陷者自外而复人也。痘疮变黑陷伏者，有四证，当分治之。　　一则感风寒，肌窍闭塞，血凝而不行，必身痛四肢微厥，痘疮不长，此为倒伏也。宜温肌发散，用桂枝葛根汤加麻黄、蝉蜕主之，外用水杨汤浴法。　　二则毒气太盛，内外蒸烁，毒复入里，必烦躁气喘，妄言如见鬼神，渴而腹胀，此为倒陷伏也。大便不闭而小便闭者用连翘汤，小便不闭而大便闭者牛李膏，二便俱闭者通关散主之，外以水杨汤浴之。　　三则内虚而不能使阳气以副荣卫者，出而复没，斑点之色或白或黑，其人必不能乳食，大便自利，或呕或厥，谓之陷伏也。宜用保元汤加丁香、官桂，陈氏木香散、异功散，皆可选用；外用胡荽酒喷之。或下之后，毒气入里而黑陷者，先以理中汤温养其里，后以桂枝葛根汤疏解其表，不出加麻黄。　　四则被房室等杂秽恶气冲触而黑陷者，内服紫草饮子，外用茵陈熏法。　　又有一等陷伏之证，毒气太盛，煎熬气血，气血不能送毒出于外，已出之痘，又反复入于里者，是毒气壅遏，非若外感风寒，内虚吐利杂气触犯者之比。当审其大小便：若闭而腹胀烦躁者则下之，独小便闭者则利小便。倘毒解而自利者，以泻脓血为顺，水谷为逆，不必用药，毒虽入里，皆可从泻而出也。泻止而枯黑不起者，内用无价散以解在里之邪，外用水杨汤以解其表，使毒气得出，皆良法也。善医者，可发则发，可下则下，可利则利，或解表，或解里，随机应变，不拘常法，庶人悞人性命也。　　一痘起发时而有水泡，最为恶候，虽与黑陷疔痘不同，而其能为大害则一也，当分别而急治。所谓水疱者，与初出血疱，血化而为水疱之疱，其名虽一，而其实则不同也。所谓初出血疱者，非有大疱，而内含一包血也，不过小小颗粒见于皮肤之外，有形可指，所谓疱也。以纸捻照之，内裹红色鲜艳，非水非脓，所谓血也。至于起发，则颗粒尖圆，根脚肥胖，以纸捻照之，内裹红白光莹，非血非脓，所谓水疱也。今之所谓水疱者，形大皮薄，内含一包清水是也。是毒气壅遏，留伏于内，热气冲突，毛孔开张，驱逐津液而先行也。稍缓其治，则痒塌而死。若遇此等水疱，或有几枚，即当以银针刺其根窠，令出紫血，以胡荽酒调官粉涂之；后若脓清欲陷，即以小湿湿虫三四个，水研三四茶匙，澄清服之。　　若起水疱而兼泻泄者，宜用保元汤加白朮、茯苓、肉豆蔻以止其泻，用十全大补汤去熟地加白朮、官桂以助脓而成功；若渴仍用保元汤加麦冬、五味子主之。　　若遍身水疱，犹如水痘，皮厚肉坚而色苍蜡者，宜四君子汤加黄芪、防风、牛蒡子主之；皮白色娇者，不可救。　　一痘至起发一二日之后，顶尖圆而根脚阔大，根脚四围之血甚艳，见于本部之外，以纸捻照之，窠内有浑浑浆水，是浆行而欲成脓之兆。到灌脓之日，四围之血，必尽归附颗粒之中，其脓亦必稠密而白，根脚独留一血线围绕，宛然一珍珠而坐于胭脂之上也。痘有稠密者，血色红艳，就连皮肉俱红，而颗粒独白，到成脓之日，亦必若前痘之状也，皆不必虑。惟根脚横开，顶皮亦起，而根脚之血不艳，以纸捻照之，内有影影之浆水，又不充畅，是气血不交会，后必不能灌脓者也，当用九味神功散，顶平者加穿山甲末主之，或用猪尾膏亦可。　　余有诸证，载在杂证类中。<br />

                    <br>
                        <br />
　　　　　灌脓三日证治<br />
<br />
　　脓者血之变也，血化为脓，毒从脓化，痘疮至此渐成实矣。然成实之状，又自不同，有浆行、浆足、浆老之异。浆行者，气血交会，气盈血附，其毒自化。根脚之红色，起发时如锯齿之状者，又变而为如红绒花蕊之状，鲜艳可爱，痘之根底周围皆血，不淡不散，此血上潮则浆行。上潮五分则浆至五分，上潮八分则浆至八分，上潮十分则浆至十分而脓足矣。脓足之后，色白肥满，血归根底，其血紧紧敛附于根下，周围成一红圈，而无外布之势，宛然一颗珍珠，出于胭脂上也。然痘又不能一齐而皆如此，必先起者先灌，后起者后灌。如先起者至五分，则后起者而浆行；先起者至八分，则后起者至五分；先起者至十分，则后起者至八分。亦如起胀之三四次而灌足，脓足而根脚红活，则先灌者当变而为黄润之浆，其色苍蜡而浆老矣。后起者，亦挨次而如之，则顺也。有不顺者，因证调治，一一立法开列于后。　　一痘色淡白，疱不尖圆，根无晕红者，气虚而血缩者也，必不成脓，宜用参归鹿茸汤或千金内托散主之。　　一痘色红紫干枯，或带黑焦者，毒炽而血凝者也，必不成脓，宜用清毒活血汤主之。　　一痘至灌脓起胀，光泽可观，以手摸之，皮软而皱，毒虽化而浆未满，或中间犹有未成浆者，是气血虚寒而不能振作者，急用保元汤加当归、川芎、官桂、穿山甲末、乳、酒以助其浆。　　一痘顶陷无脓，服内托药而暂起，转时而又陷者，宜用内托散，依后方加减用之。　　一痘虽有浆，色灰白而不满足，欲成倒塌，皮薄易破者，宜保元汤加当归、川芎、升麻，加鹿茸酒调服。　　一痘色红紫而脓不满足，欲成干枯黑陷者，宜用当归活血散主之。　　一痘当作脓之时，犹是空壳，此气载毒行，血不附气，毒蕴于血也。血既不至，则毒犹伏于血中而不出，宜用内托散加蝉蜕，倍加参、芪、芎、归，以人乳、好酒各半盏，入药温服。　　一痘灌脓时，或有浆而清薄，或已成水，清淡灰白不能作浆，此气血俱虚，所有之水，乃初时一点血气解而为水，非自内潮出之水，宜用十全大补汤主之，鸡冠血酒亦可用。用三五年以上大雄鸡，先将好酒一杯，顿温，次刺鸡冠血滴入和匀，仍顿温服之，虽躁痛一时亦无妨。　　一痘正当作脓之时，却不作脓者，亦与不起发而黑陷者，分四证同论。　　外感风寒，肌肤闭塞，血凝不行而不作脓者，宜温散，用桂枝葛根汤加防风、白芷。　　毒气大盛，内外蒸烁，气血被其煎熬而不作脓，小便闭者，用连翘汤；大便闭者，牛李膏；二便俱闭者，通关散主之。　　内虚而不能使阳气以副荣卫，其人必不能乳食，大便利，或呕或厥而不作脓者，用保元汤加丁香、官桂，陈氏木香散、异功散，皆可选用。　　有被房室等杂秽恶之气触犯而不作脓者，内服紫草饮子，外用茵陈熏法。若烦躁昏闷者，龙脑膏主之。　　一痘破成坑者，此内陷也，急用白龙散敷罨其疮，内服内托散。　　一痘灌脓时，有发白泡如弹大者，宜用保元汤加白朮、茯苓主之。　　一痘疮灌脓各处饱满，惟手足不饱满，或灰白色，或清淡水，或虚馁平塌，此脾胃虚弱，气血不足也，宜用快斑越脾汤主之。　　一痘疮作脓之时，咯唾痰涎，稠粘浓结，或有脓血夹杂者，咽喉不利，饮食亦少。此肺受火邪，津液不足，所以痰涎稠黏；脓结喉舌牙床之间，疮溃血出，所以脓血夹杂。宜用甘桔汤加牛蒡子、天花粉、连翘主之，不可妄用太凉之剂。　　一痘疮作脓时，脓尚未成而溃烂，此名斑烂。斑烂之由，由于不当发散而悞发散，使热毒随阳气而暴出，所以溃烂也。宜用十全大补汤去桂加防风、荆芥穗，多服几剂，或重剂以调理之。若大便闭，以胆导法润之。若脓水不干，以败草散或白龙散衬之。若斑作脓痛甚，以天水散和百花膏涂之。若因发表过甚，外为斑烂虚证，内作阳气不守，脏腑自利者，又当急救其裹而解其表，陈氏木香散主之。若厥逆者，异功散主之。　　一小儿痘多则气血有限，不能尽成脓浆，而水疱与脓疱相半，此理之常也。若无他证，不必施治。　　余有诸证，载在杂证类中。<br />
<br />
　　　　　收靥三日证治<br />
<br />
　　痘至收靥，其毒尽解，其功成矣。若以前调养得法，治无失宜，至此则颗粒肥胖，脓浆稠满，坚实而无破烂浸淫，以手摸之，疮头微焦硬者，此欲靥之状也。然靥又贵先后有次序，疾徐得合中，先灌者先靥，后灌者后靥，靥亦如灌浆之三四次相挨而成功也。初时其脓渐干如苍蜡色，或葡萄色，从口鼻两傍，或面部收起，至胸腹而下，挨次靥满，靥痂遂渐剥落，内证全无，身渐轻快，饮食二便如常者，吉；或手足心或手指尖或阴上先收者，吉；或人中先收者，更吉。发际以上，阳中之阳，谓之孤阳；足膝以下，阴中之阴，谓之孤阴，二处每迟留后靥，亦不必虑。惟痘毒太盛而未解，元气太虚而未补，或补之过，解之过，治失其宜者，又有内伤外感，触犯杂气，调养不得法者，种种不一，致生多证，随证用方，一一开列于后。　　一痘至九日十日之间，脓浆满足而色苍蜡者，必发热熏蒸，此回浆之候也，俗名谓之烧浆，又谓之干浆。盖真阳运化，其水自消烁而收靥矣。若及时回浆，当靥而不靥，其人身凉而手足冷，脉来沉迟者，此元气不足，虚寒证也，须大补气血而助之收结，宜用温表调中汤，或用回浆散以主之。　　一痘当靥不靥，其人身热手足热，脉来洪数，此发热熏蒸而不靥，毒气未尽解也，退其热则痘自收靥，宜用清表散毒汤，或用甘露回天饮以主之。　　一痘有靥至颈，或至腰而下身，数日不靥者，此热在下也。小便闭者，用四苓散加芩、连、滑石、木通；大便闭者，用当归解毒汤主之。　　一痘当靥不靥，而流浆不已者，因表过则斑烂流水，或饮水多则漂荡流水，俱宜服保元汤加防风、白芷、白朮，或除湿汤，外以败草散或白龙散敷之。　　一痘过期不靥，遍身溃烂者，其因有六，各各分治。　　或因天气严寒，失于盖覆，使疮被寒气郁遏而不收靥者，宜桂枝解毒汤，外用乳香烧烟于被内熏之。　　或因天气炎热，过求温暖，使疮被热气熏而不收靥者，内用人参白虎汤或五苓散；外减去衣被，令稍清凉，以天水散扑之。　　或因大便闭结，内外极热，毒气散漫，无阴气以敛之，而不收靥者，宜内服宣风散，外用胆导法，以败草散衬之。　　或因泄泻气虚，脾胃弱，肌肉虚而不收靥者，内服陈氏木香散，外用败草散。　　或因发渴饮水过多，以致水渍脾胃，湿淫肌肉而不收靥者，内服五苓散，外以败草散或白龙散衬之。　　或因食少气虚而不收靥者，人参白朮散去葛加桂主之。以上六证，调理后若仍不结痂，则成倒靥矣。　　一痘已成脓，过期不靥，以致溃烂，脓汁淋漓，不能着席，粘惹疼痛者，用败草散，或白龙散，或荞麦粉以绢袋装包，身体上扑之，更多用布席上衬卧尤佳。　　一痘因服热药过多，以致热毒猖狂，痘烂不靥者，宜用小柴胡汤合回浆散或天水散，外以黄连轻粉为末，桕油调敷。　　一痘疮原多溃烂，至收结之时，仍作热臭溃烂，脓水出而不止，宜用生肌散搽之。若发热不结痂，遍身出清水者，毒未净也，内用连翘汤加牛蒡子，外用绵茧散搽之。　　一痘当靥不靥，发热谵语，目闭大喘，手足大乱，小便不利者，此热毒乘于肺金，无阴气以收之也，急用清金导赤饮主之。　　一痘浆未稠脓，顶未饱满，面肿忽退，目闭忽开，疮脚散阔，色白皮破，干燥，似靥非靥，此因津液枯竭，气血虚少，内证未除之故也，宜急用四君子汤加麦冬、牛蒡子、荆芥、连翘救之。　　一痘浆回而不结痂，反成溃烂，合皮脱去者，此倒靥也，急用保元汤加当归、牛蒡子、连翘、薄桂、木香主之。　　一气血本虚，多服补剂，以渐起发灌脓，将收靥而不收靥，微发热者，宜与补药中加凉药可也。若谓将靥，去补剂而竟与凉药，或用下利药，令其速靥，是令其速毙也，宜用象牙散主之。　　一痘证原不大顺，遍身之痘有极好者，亦有参差不齐者，至靥时，极好者先靥，当看已靥之痘，或自面部至手内踝足两踝皆有靥者，即是全靥，参差不齐之痘，迟几日靥亦无妨，俗名谓之花靥，不必施治。　　余有诸证，载在杂证类中。<br />
<br />
　　　　　结痂落痂证治<br />
<br />
　　前人有云：痘至脓足浆回结靥之时，其疮苍蜡色或葡萄色，浆回结痂厚硬而色黑，随结随落，亦如起胀灌浆收靥之三四次，相挨而结落，其瘢微红，鲜明光莹，无赤黑无凸凹者，上吉也。予治痘二十年来，历观结靥之状，又有种种不一者：有浆老而顶皮嫩薄，堆起一尖，状如攒馅包，周围之皮渐皱，脓渐干而痂结，其色微黄，稍待则色黑而焦硬，随结随落者；有浆老而顶皮与周围之皮皆焦硬，形如小铙钹，瓦灰色，见其色者，人皆惊疑，后其脓渐干结痂甚厚，灰色俱变而为黑色，随结随落，竟无恙者；有脓回痘与皮平，全无痂状，稍待则皮渐堆起，结痂甚厚，随结随落，竟无恙者；有脓回剩一空壳，全无结痂，见者无不惊惶，后壳破内里却有结成之痂，虽不甚厚，痂落亦竟无恙者，后学不可不知。然有应落不落以至绵延日久，或落而不齐，此时尤宜辨明而速治之。痘后气血亏损，虚火易炽，因循失治，恐致生他证也。其证多端，不能尽述，因证施治，一一定方于左。　　一疮痂日久，当脱不脱，胸背手足无妨，惟面上不脱则可虑，毒聚于阳会也，宜用大连翘去紫草加白芷，外以百花膏润之。　　一痘痂不落，昏昏喜睡者，此邪气已退，正气未复，脾胃虚弱证也，宜用人参清神汤主之。　　一痘痂至半月或一月，粘肉不落或发痒者，此因表发太过，以致肌肉不密，无力收敛故也，用人参固肌汤治之。　　一疮痂深入肌肉而不脱落者，用百花膏润之。　　一疮痂虽干好，但半边焮起，半边粘着，不能脱落者，宜升麻葛根汤加防风、荆芥、蝉蜕、连翘主之。　　一疮痂落后，瘢肉凸起作痒，宜荆芥败毒散加人参主之。　　一疮痂落后，瘢红紫者，毒盛血热也，宜用清凉解毒汤主之。　　一疮痂落后，其瘢甚白，以手拭过，不见血色，此血不足也，不治。虽过四十日或一月亦死。此证因浆淡结痂薄，所以瘢白。若脓浆充足，必无此证。急用十全大补汤去茯苓加白朮、红花主之。　　一疮痂落后，其瘢白，以手拭之则稍红，此气虚也。肺主气，其色白。宜多服保元汤，必至瘢红而后止。　　一疮痂落后，其瘢红多白少，微痒，宜用保元汤加白芷、防风，服一二剂，不可多服。　　一痂落后，虚烦不眠，宜用竹叶石膏汤，应病则止，不可多用。<br />
古今图书集成医部全录卷四百八十三<br />
<br />
痘疹门<br />
<br />
　　　　痘科类编释意【清?翟良】<br />
<br />
　　　　　痘后余毒余证<br />
<br />
　　大凡痘疮痂落之后，一有其证，则曰余毒。不知余毒之外，又有余证。余证与余毒，原有分别。如结靥之时，有已成之疮，绵延至今，肌肉不复，或发疥癞，或发疖疮，或发疙瘩，或发痈肿，或发目赤，皆余毒也。若或悞服药剂，或外感风寒，内伤饮食，触杂恶气，起居不时，外感六淫，内伤七情，所生之证，皆余证也。治之要分别酌量。痘证至此，历起胀灌浆收结还元，五脏真气发泄已多，一身气血耗散已甚，虽或毒气未净，而其正气已虚，当以补虚为本，所因之病，以末治之，不可纯用凉药。　　一痂落之时，有溃烂之疮，其来日久，肌肉未复者，内宜连翘汤加牛蒡子，外用生肌散掺之。　　一痘后毒气，留藏经络，失于解利，余毒太盛，外不得泄于皮肤，内不得入于脏腑，聚而不散，遂发红肿而成痈。未成脓者，用解毒内托散主之；即于红肿硬痛处，以银针刺其根，令出恶血，以拔毒膏敷贴。已成脓而未溃者，以银针刺出其脓，勿使内溃。已溃者，用十全大补汤加连翘、金银花主之，当分别治之。　　一痘后痈毒，发于手足委中、曲池而不散者，乃气血凝滞于弯曲也，宜用十三味败毒散主之。此处与他处不同，初起不可用针刺，当以三豆汤料为末，酢研如糊涂之。　　一遍身肢节有疳蚀疮者，因气血虚弱，被风寒相搏于腠理，使津液濇滞而然也。宜以绵茧散治之。有热者，用大连翘饮主之。　　一痘后遍身疮癣，如疥如癞，脓水浸淫，皮肤溃烂，日久而不愈者，是毒气散漫于皮肤也，宜用防风解毒汤主之。挦掐成疮，以百花膏涂之。　　一痘后发丹瘤，红肿作痛，手不可近，流移上下，宜内服小柴胡加生地黄汤，外用砭法。若但红不肿不痛者，斑也，宜用人参白虎汤主之。　　一痘毒有为目翳者，是自脏而达外，治之之法，当活血解毒而已。活血不至于热，解毒不至于寒，五脏平和则臀自去，不可轻用点药，反致损睛，宜用蝉蜕散、四物汤加柴胡主之。　　一痘后目闭泪出，不敢见明，惟于黑暗处则开，才见明则阳光烁之，泪自溢出，瘾濇难开，此羞明证也，宜用洗肝明目散加密蒙花主之。　　一痘后两目不开，两泡高肿而不流泪，乃脾经湿热也，宜用苍朮黄连汤主之。　　一小儿痘后出外，忽头肿两目不开，此非痘毒，乃风热也，宜用羌活防风汤主之。　　余证载在杂证类中。<br />
<br />
　　　　　痘中杂证<br />
<br />
　　痘疮之证，惟在气滞、血热、毒盛、气虚、血虚、毒壅之证尽之矣。自此之外有异痘，又有杂证。或痘证发而杂证郁于内，亦与之俱发者，有因外感者，有因内伤者，有因秽污触犯而杂证生者，当急急治之。何也？痘证始终赖气血以成功。人之一身，乃有限之气血，杂证添一分则气血因之亦亏损一分，气血亏一分则于痘上增一分病矣。痘证为杂证挠扰，何能成功？况痘证有定限，而杂证无定期，所以方书有云：治杂证一寸则痘证落后一丈，诚有见之言也，治痘者不可不知。<br />

                    <br>
                        　　　　　异痘四种<br />
<br />
　　一蒙头。头乃诸阳之会，若痘出各处疏少，而头额独多者，谓之蒙头，宜急用胭脂涂法。若痘有半浆，形稍尖圆，而此处尚平者，急用升天散。倘治失其时，诸阳独亢，精华自萎，救无及矣。　　二抱鼻。面部各处俱稀，而鼻梁左右密如蚕种者，名曰抱鼻，此毒聚于脾胃也，其证甚危，当用胭脂涂法以求其生。　　三锁口。面部俱稀，而嘴角有一点黑痘，较诸痘独大者，名单锁口；若两嘴角各有一粒，名曰双锁口，皆恶候也。俱宜以银针挑破，以官粉点之，不可令此痘先胀而先灌也。　　四锁项。颈项者，咽喉之管束也。咽乃胃脘水谷之道路，主纳而不出；喉乃肺脘呼吸之往来，主出而不纳。颈项者，又阴阳之道路也，三阳之脉自颈而上，三阴之脉自颈而还。此处贵稀少。若各处匀朗，缠项而出者独稠密太甚，谓之锁项，宜急服甘桔汤加黑参、山豆根以防咽喉肿塞。倘治失其时，必至废其管束，阻其道路，内者不出，外者不入。经云：出入废则神机化灭，升降息则气立孤危。音哑水呛，壅塞而毙矣。<br />
　　　　　发热<br />
<br />
　　痘正出正长时热甚者，用升麻葛根汤。或气粗息重兼内热者，用道毒饮。至起胀酿浆时发热者，大热则利小便，小热则解毒。大热谓身热脉大，大小便闭，用八正散；大便不闭，用导亦散加人参、麦冬主之；小热解毒者，恐小热不解，大热必生，利小便虑损其气，所以惟解毒而已，用甘桔汤加牛蒡子、荆芥穗主之。结痂后发热或烦渴者，当辨其虚实寒热调治。如发热壮盛，智腹手足头面俱热，大便闭濇，小便赤濇者，余毒盛也，即当解毒，以大连翘饮主之。若其热稍缓，头热面不甚热，手足心热，手背不热，精神困倦，大小便利者，虚热也，宜补中益气汤，渴加麦冬、五味子主之。痂落还元后，或痂落一半，忽然遍身大热者，余毒欲发痈也，或手足四肢头项胸背有一二处更甚者，即痈之所在也。此必脓浆不满，结痂浮薄，速收速落者，多有此证。宜用大连翘饮主之以退其熟，大便秘者加酒炒大黄微利之。如热不退，须连服几剂，必令热退身凉，痈毒方可消。<br />
　　　　　寒热<br />
<br />
　　寒热者，或寒热齐作，觉热极而又畏寒；或寒热间作，迭相往来，寒热不一，此皆痘毒欲发而不出耳。若于未出之时而寒热，是气血与毒火相攻也；已出之后而寒热，毒盛则为邪胜，毒轻则为虚极；发于结痂之后，则为余毒，皆表里俱见之证也。治法始终用柴胡汤加知母、石膏主之。大便秘，宜服大柴胡汤主之。<br />
　　　　　厥逆<br />
<br />
　　逆者，四肢逆而不温也。厥者，冷也，又甚于逆。四肢乃诸阳之本，常宜和暖。若指头微寒者，阳气衰也。足心冷者，阴气盛也。如疮本焦黑，烦渴躁闷喘促而厥逆者，此阳毒内陷，热气郁伏，手足为之冷，所谓热深厥亦深，火极似水。大便不通者，承气汤主之，或枣变百祥丸，此死中求活之药，非痘黑者不可轻用。若疮本灰白，泄利而厥逆者，此元气虚惫，阴阳不能顺接而手足为之冷也，陈氏木香散、异功散主之。十指微寒者，四君子汤、理中汤并加桂主之。<br />
　　　　　头温足冷<br />
<br />
　　头乃诸阳之会，因毒气上蒸，热在阳分，故温也。足膝以下，乃孤阴之处，纯阴无阳，寒在阴分，故冷也。故曰：足冷过膝者不救。然亦有火郁于上而足冷者，清上则火降而足自温矣，宜用参苏饮去人参、桔梗加厚朴、栀子仁主之。<br />
　　　　　夹斑<br />
<br />
　　形如云头而突起，色赤成片而无颗粒，谓之斑。斑乃血之余也。因毒火郁遏，煎熬阴血，血热相搏，浮游之火，散漫于皮肤之间，与痘相夹而发之于外，片片如锦纹也。宜用升麻葛根汤去芍药加黑参、荆芥穗、防风、蝉蜕主之。斑退之后，辨虚实疗之。若养浆时而发斑者，发与夹不同，乃血热不解，浮于肌肉，散于皮肤而为斑，宜用人参白虎汤加紫草、红花、当归、地骨皮、淡竹叶主之。若结痂之后而发斑者，此余毒而发也，宜用解毒散加当归、芍药、石膏主之。有烂处，以生肌散敷之。故曰：斑发七日之前多宜表散，七日之后多用解利，慎在得中。若延滞日久，则血液干枯，痘难成功也。斑色红活为吉，紫滞者毒盛也，斑蓝黑者凶。<br />
　　　　　夹疹<br />
<br />
　　痘已见形，间有头粒细密如麻子者，此夹疹也。是痘毒之发，被风寒壅闭腠理，湿蒸火炽，触动腑毒，故与痘并出也。夫疹痘者，皆贻毒也，但所受有浅深之殊，而所发有脏腑之异。盖痘出于脏，疹出于腑。脏属阴，乃为积受之地，其受毒最深；腑属阳，而为传送之所，其受毒尚浅。故痘之始终，每以二旬日为限；疹之消长，一晬时而已，可不从其急而先其治乎？经曰：急则治其标。治其先，散其疹，而后治其痘，宜用升麻葛根汤加防风、荆芥、蝉蜕主之。疹不散则痘必不起，疹一散则痘勃然而兴，莫能御之矣。若不先散其疹而妄治之，则疹邪留滞于肌表，俾痘不起而有烦喘闷乱之患矣。若疹散痘起，绽凸匀朗红润，其势吉矣。若疹虽散而痘稠密，平塌灰白紫滞，其势亦险也。故曰痘夹疹者，半轻半重，非顺也。<br />
　　　　　夹沙<br />
<br />
　　沙与疹，蔡氏谓皆麻之异名也，但沙含水而疹无水也。沙之形如粟，一般尖圆而硬，中含清水，夹痘而出，亦热毒之所发也，用四苓散加防风、黄芩主之。<br />
　　　　　发泡<br />
<br />
　　痘疮发泡，肺热也。肺主乎皮毛，热毒在肺，敷于皮肤之间，故泡从而发也。紫泡血泡，宜加味清肺饮加当归、生地去五味子、粟壳。白泡亦清肺饮加生地、酒炒黄芩主之。<br />
　　　　　陷伏<br />
<br />
　　伏者，毒蕴于里而不出也；陷者，毒出而复入也。此皆恶候。伏惟一证，候于见形之后，应出齐之时，其人热不减，烦渴闷躁，痘顶不尖，此有伏毒未尽出也，宜用双解散主之。陷有数种，血陷、紫陷、黑陷、白陷、灰陷也。如痘稠密红紫而顶陷者，紫陷也；甚则转而为黑陷矣。此毒热炽盛，闭其气，凝其血而陷也，宜用清毒活血汤主之。若烦渴去参、芪，加麦冬、天花粉。然当其紫陷时，不过一二剂而痘立起，其效如神。及至黑陷，则毒已深入，便非比方所能救。大便秘者，承气汤下之，或用人牙散、独圣散、鸡冠血和酒灌之，外用胡荽酒涂其遍身，并衣服熏蒸之。亦有用壁间喜蜘蛛如豆大者研烂，入雄黄末，每岁一厘同研匀，酒调服者。如痘稠密，其色淡白，根无红晕而顶陷者，白陷也；甚则转而为灰陷矣。此气血虚寒，不能运化毒气以成浆，故陷也，宜参归鹿茸汤主之。若困倦手足冷，饮食少，加木香、官桂，或千金内托散主之。　　又有一种痘疮顶头颗粒通红，成血疱而不成浆者，此气虚不能统血，而血妄居气位也。宜用保元汤加官桂、姜一片，水煎温服，此疱即转白而成浆矣。血疱失治，则气愈虚而为血陷，然治之亦不外此方。血陷与紫陷相类，但血陷虽红，然淡而不紫也。气粗身热者，紫陷也，即色暂红，亦必至紫矣。气弱身凉者，血陷也，色虽红，得补必转白而成脓矣，又不可不辨。<br />
　　　　　倒靥<br />
<br />
　　倒靥之证，痘疮初见一二日细小，四五日渐大顶平，至六七日根脚渐阔，顶愈平陷，其色全白，形如豆壳者，倒靥也。有脓清不满，已成痂者只是嫩皮，未成痂者俱溃烂不收，亦是倒靥也。宜用人参归芪汤去桂加芍药、连翘、白芷、香附主之。泄泻者止之，便秘者通之，为秽气所触而倒靥者加味四圣散主之。大凡痘疮当靥不靥，复入于里，全无痂形者，皆谓之倒靥也，坏事者多。若元气素怯，又不能食，常自利者，陈氏木香散、异功散，此死中求活之药也。如原无泻泄，大便久秘，今添腹胀喘呼，此毒盛薄蚀元气，复入于里，宜急下之，用排毒散主之。如毒入里，忽然自利者，此脾胃素强，毒气难留，故自利。利下痂皮脓血者不可止，利尽脓血自愈。利下水谷者则不可救，或用异功散死中求活亦可。<br />
　　　　　痒<br />
<br />
　　经曰：诸痛为实，诸痒为虚。又曰：火盛则痛，火微则痒。有痘方出而身痒者，初见红点，遍身作痒，此邪气欲出，皮肤闭密，其火游移往来，故痒也，宜发之，使皮肤纵缓，腠理开通，邪气得泄，痘出而痒自止，所谓火郁则发之是也。宜用升麻葛根汤去白芍加赤芍、防风、桂枝、淡豆豉主之。有养浆时淡白平塌，少食便溏，浆清而痒，爬抓不宁者，此脾胃弱而气血俱虚也，宜用十全大补汤加防风、牛蒡子主之。有将收敛而作痒者，脓成毒化，邪气尽解，正气渐复，荣卫和畅，故痒也，与疮疖将痊而痒者同论，不必服药。有因秽气触犯而暴痒者，宜用内托散主之，外以辟秽香加小枣、茶叶火烧熏之。有因风寒所感而发痒者，亦如前法熏之。有无所因而痒者，当视其疮形：如疮干而痒者，宜养血润燥，用四物汤加防风、黄芪、荆芥、桂枝、牛蒡子、升麻、甘草主之；如疮湿而痒者，宜补气除湿，以四君子汤加防风、荆芥、黄芪、桂枝、牛蒡子主之。　　一方外治痘痒，用荆芥、黄茶叶为末，纸裹紧搓，糊粘纸缝并头，令不散，仍焙干，灯上燃之，却于桌上舂之，令火息，指定痒痘，用荆芥火烧热，蘸点痒痘之顶，患者自以为妙。大凡痘痒俱是恶候，要其人精神清爽，自知其悞抓破者，或言其痒，欲人拊摸者吉。若闷乱不宁，摇舞乱言，爬抓不宁，不听禁止者，凶也。　　一方治痒，蝉蜕二十个去翅足，水煎服，立止。<br />
　　　　　痛<br />
<br />
　　痘初出时痛者发未尽也，既出稠密而痛者毒盛血瘀也，宜用四物汤加连翘、丹皮、牛蒡子、荆芥、防风、红花主之。若头痛发热咳嗽者，参苏饮主之。热气上攻，痰壅头痛者，二陈汤加石膏、黄芩、山栀、荆芥、薄荷主之。身背痛者，羌活当归汤主之。或感冒作痛者，升麻葛根汤加山栀、蝉蜕、羌活主之。收靥痛甚，治之不愈者凶。<br />
　　　　　腰痛<br />
<br />
　　痘疮发热腰痛，恶候也。经曰：腰者肾之府也。又曰：太阳所至为腰痛。盖足太阳膀胱经为十二经之首，其脉侠脊抵腰中，入循膂络肾。痘毒起于肾，循足太阳膀胱，散于诸经，乃邪由里传表也。如初发热，其腰即痛，此邪由膀胱直入于肾，肾部虚损，邪火亢盛，不能胜邪，毒乘肾而腰痛也。宜急解毒以泻少阴之邪，发表以通太阳之经，使邪气不得以深入，热毒得解，然后调理气血，痘虽稠密，或可愈也。治若少缓，则太阳之邪由表以传于阳，少阴之邪由里以传于阴，表里受病，阴阳俱伤，荣卫之脉不行，脏腑之气皆绝，或为黑陷，或为痒塌，莫能救矣。宜先服人参败毒散，次服五苓散加独活主之。<br />
　　　　　腹痛<br />
<br />
　　腹痛属寒者多。惟有痘疮一证，皆属毒热也。诀云：发热肚中痛，斑疮腹内攻。发热便腹痛者，此毒气郁于肠胃而内攻也，宜用桂枝大黄汤主之。发热腹痛，大渴烦躁，大便闭狂妄者，承气汤主之。发热腹痛，大便自利者，黄芪建中汤主之。出不快，腹痛烦躁啼叫者，芍药防风汤主之。便秘者，承气汤主之。有因停食作腹痛者，与毒气作腹痛，其证不同。停食痛者，其痛多急疾而啼叫必甚，多在脐上，面必青白，唇淡手足冷；毒气痛者，痛稍延缓，有作有止，多在脐以下，或连腰而痛，或色红而唇紫，手足不冷。此两者必辨别明白，方可用药。伤食而痛，用平胃散加山楂、神曲、麦芽、香附主之。悞食生冷腹痛者，理中汤加陈皮、砂仁主之。感冒风寒，身体战动而动痛者，升麻葛根汤主之。痛在脐以上属太阴，痛在当脐属少阴，痛在少腹属厥阴，皆毒气郁遏之故，俱宜平胃散加升麻、葛根、防风、灯心、淡竹叶主之。如痘已出至收靥，原无腹痛，忽然而痛者，此必饮食所伤，宜用平胃散加山楂、香附、赤茯苓主之。大便秘者，承气汤主之。<br />
　　　　　腹胀<br />
<br />
　　痘初出而腹胀者，毒气聚于肠胃，不能发出，或少发外而反内入也；甚者气喘发厥。痘出之后腹胀，疮无血色或变紫黑者，亦是肠胃所聚之毒气，不能尽发于外也。当急治之，治之稍缓，多致不救。治法当升发解利，使毒气分消，则胀自愈。胀而腹痛，亦是此法。故曰：痛随利减，胀以利消。大便秘，脾热生胀者，枳壳散主之。小便赤，胃热生胀者，四圣汤。痘色紫者，加芩、连、红花，倍加紫草主之。亦有乳食停滞而腹胀者，平胃散加山楂、麦芽主之。若痘起灌时，偶为生冷所伤，以致毒气倒靥，令人腹胀或泻者，异功散主之。<br />
　　　　　口唇<br />
<br />
　　曰唇为脾之窍。经曰：六腑之华在唇。故痘疮始终以唇口红润为吉。若唇口肿硬，或口唇燥裂者，及毒火乘脾，毒乘于中则热炽于外，宜用升麻葛根汤加藿香、山栀子、防风主之；热甚发渴，加石膏以解其毒，脾毒解则能约束津液，化生气血，可保无虞。或痘出稠密，唇口疮子相粘连干黑，诸证未起，唇口先已黄熟或肿硬者，此死证也，外用胭脂涂法，内服泻黄散以救之，死中求活也。若诸痘未收，唇口先已焦黑，其唇剥落一层又一层者，口中臭气者，口中涎如胶粘者，唇上缩者，唇下自呷者，鱼口者，皆凶也。<br />
　　　　　口舌<br />
<br />
　　口舌与五内相通，故毒热之发，口舌先受。毒盛则口舌或紫或白，或黑或肿大，此皆实热之证也，用加味犀角汤主之，以玉锁匙点。或舌舒出口，以手弄舌者，舒舌脾热也，弄舌心热也。或曰：舌者心之苗，舌舒出口，反说脾热，何也？盖脾之络在唇，脾热则唇焦，舒舌以餂其唇也。四肢皆属脾土，以手弄舌，反说心热，何也？盖舌者心之苗，心热则舌胀，以手弄舌，心役之也。宜犀角地黄汤加栀子、石膏主之。<br />

                    <br>
                        　　　　　咽喉<br />
<br />
　　咽者，胃脘水谷之道路，喉者，肺脘呼吸之门户。咽喉司呼吸，主升降，乃一身之紧关橐钥也。若痘毒不能发舒于外，遂至冲逆于此，卒然肿痛，呼吸不能，饮食难入，或至哑呛，俱宜用甘桔汤加麦冬、牛蒡子、黑参、杏仁、荆芥主之；或调小无比散解之，其效更捷。大便秘者，承气汤去芒硝加当归主之。<br />
　　　　　欬嗽<br />
<br />
　　有声无痰谓之咳，有痰无声谓之嗽，有痰有声谓之咳嗽。咳嗽者，肺证也。痘疮发热之初，便有咳嗽者，肺为五脏之华盖，痘疮之火，挟君相二火，上熏乎肺，肺气焦举，故气逆而咳也。或至于嗽，宜参苏饮去人参主之；即感风寒而咳嗽者，亦此方主之。痘疮既出而咳者，此喉咙有痘，淫淫如痒，习习如梗，阻碍气道而咳嗽也。痘收自愈，不须治。若觉喉痛，则甘桔汤加牛蒡子主之。痘疮收靥后而咳嗽者，此卫气虚弱，腠理疏开，风寒外袭，肺气逆而不收，故咳嗽也，人参清膈散主之。<br />
　　　　　痰涎<br />
<br />
　　痰涎者，津液之所结也。人生之津液，所以滋生精血。盖为痘毒之气闭塞，而有碍于津液之道路，津液不得流通，故作痰涎，正气壅郁于胸膈，故为喘为嗽而喉中作声也。宜用二陈汤加前胡、枳壳、桔梗、瓜蒌仁、石膏、麦冬、杏仁、黄芩主之。<br />
　　　　　失音<br />
<br />
　　音者，心之声也。心气上达于肺而作音，肺清则音清，肺热则音哑。肺喉有痘，热毒闭塞肺窍而失音也。始终俱宜甘桔汤加射干、牛蒡子、黑参、连翘、麦冬、栀子主之，或与导赤散兼用。<br />
　　　　　谵妄<br />
<br />
　　谵，多言也。妄，虚妄也。谵妄者，妄有闻见而语言无伦也。皆邪气炽盛，正气虚弱，神识不清之所致。如发热时谵语者，此毒邪犯心，心为热冒，其神浮越，宜泻火导赤散、牛黄清心丸兼而治之。亦有胃热而谵语者，内中必有燥屎，三五日未便，宜四顺清凉饮主之。自起发至成浆欲靥之时，忽然神昏谵语者，此由疮本稠密，精血外耗，不能养神，宜养血清火，安神丸主之。如妄有所见，状如见鬼而恐怖，神昏不知人，衣被不敛，言语不避亲疏者，乃神志俱丧，躯壳徒存，不过引日而已。此证自始至终，皆不宜有也。<br />
　　　　　呛水吐食<br />
<br />
　　水入则呛者，由痘毒壅咽门也。盖咽门司纳饮食，通于口，入于胃。今为毒所壅，饮水不得入咽，而乃溢入喉门。喉司气之出入，通于鼻而统于肺，至清至虚，有形之物，不容毫末。今水入喉门，故气逆喷出而呛也。宜甘桔汤加牛蒡子、射干主之。食入则吐者，咽门伤则门户隘塞，食物不能直奔于胃，若缓则汩汩而下，盖谷食有渣滓，自能入咽门而下，非如水溢以犯气道也。若咽门塞甚，则阻而吐出矣。亦宜甘桔汤，口噙缓缓咽之。此证见于七日之前者难治，是热毒壅塞，不能尽行肌表也，亦宜以甘桔汤加牛蒡子、连翘、紫草、防风救之。见于七日之后者，不药自愈，是咽门有痘，外痘生长，内痘亦生长，壅窒道路而然，待外痘收靥，而内亦自痊也。然亦有舌上有疮烂破，如蜂窠之状，舌痛强硬，不能为用，延纳水谷，亦使水入则呛，食入则吐，待舌疮平则安矣。然皆失于预治，若预以甘桔汤清其咽喉，安致有此患哉？<br />
　　　　　中风<br />
<br />
　　痘证热则生风，亦如中风之状，或手足腰项强急，直视牵引，口张舌强，宜用参苏饮主之，有痰加元明粉。若起胀后见此，危殆之证也。<br />
　　　　　惊搐<br />
<br />
　　惊搐者，口眼喎邪，手足搐搦，随作随止也。是痘疮出于心，惊搐亦出于心。夫痘毒本热，热气击动心神，肝不能制，盖心属火而恶热，肝主风而善动，痘疮之火生于心，心移热于肝，风火相搏，故发为惊搐也。痘未出时，此其常候，俗呼惊痘。最吉者，以牵引伸缩，骨节开张，腠理疏解，内寓发散之义，痘出而惊自止。若一向发而不止，则急用升麻葛根汤加荆芥、牛蒡各二钱，甘草一钱主之；或用导赤散、牛黄丸相兼治之，不可竟投凉药。盖心以凉则气血随敛，毒无从出也。痘既出而有此证，由热毒之未解耳，宜四苓散加荆芥、牛蒡子、甘草主之。若风火相搏，喉中痰鸣，目睛上视，面赤引饮，喜居冷处，柴苓汤主之。以上证俱用抱龙丸薄荷汤下。若痘后胃弱，饮食不化，谓之食蒸发搐，其人必面黄潮热，大便酸臭，秘泻不调，或吐利腹痛，大便秘者，宜四顺清凉饮主之。靥后发惊搐者，此真气虚弱，火邪内攻，宁神汤、抱龙丸主之。<br />
　　　　　倦怠<br />
<br />
　　倦怠者，神气本弱，为热所蔽，而精神不能舒畅也。然不可专以虚治，宜清热助气为主，以保元汤加陈皮、茯苓、麦冬、栀子、黄芩、白芍主之。起胀后倦怠嗜卧而声哑者，喉舌必有疳蚀，须急视之，缓则悞矣。<br />
　　　　　喘<br />
<br />
　　喘者，呼吸不相续也。有虚喘，喘必微，气息短而无力；有实喘，喘声粗大而气息且长，要皆热毒壅遏肺金受制而然也。经曰：五脏之气皆统于肺，肺为气之主，居至高之分，喜清虚而恶填实，若为邪气所干，则肺窍窒塞，发而为喘也。如初发热，或痘初出，喷嚏鼻流清水而喘者，此风寒客肺也，宜参苏饮主之。有伤食谷气蒸而为热，上乘于肺作喘者，宜平胃散加山楂、神曲、麦芽主之。有吐后而喘者，此胃虚不能制伏相火，火逆上冲而然也，宜四君子汤加陈皮、半夏主之。有泻后而喘者，乃元气下陷，虚火上拥，下气不续，此脾气不足而然也，宜补中益气汤主之。有泄泻日久，内虚腹胀而喘者，陈氏木香散主之。痘浆半足而倒靥喘胀者，保元汤加防风调独圣散主之。有痘密以致鼻塞，而口中气促似乎喘者，非喘也，不必施治。<br />
　　　　　烦躁<br />
<br />
　　痘证始终以安静为吉，但有烦躁，必生变证，当详察明辨而急调治。烦者，扰扰而不宁也；躁者，愦愦而不快也。合而言之，烦躁也，皆由毒火盛则金炽而水涸也。故曰：火入于肺则烦，火入于肾则躁。又曰：烦向心生，躁从肾发。总之皆心火盛而为之也。若痘未出而烦躁，乃毒火内郁，或风寒壅遏，不能即出，人参白虎汤加栀子仁主之。痘未尽出而烦躁者，亦毒火盛也，堕母饮加蝉蜕、烧人粪主之。痘尽出又已起发，犹烦躁者，乃血热毒盛也，宜牛黄清心丸主之。痘养浆时而烦躁者，当辨虚实疗之。如痘顶平淡白，浆不易充者，此气血不足，宜用保元汤加麦冬、酸枣仁、归、芍主之。如痘绽凸紫滞，便秘溺濇者，乃正气足而毒盛不解，治宜解利，四顺清凉饮主之。若自利不止而烦躁者，轻则陈氏木香散，甚则异功散主之。如扬手掷足，欲去衣被者，此热甚于表也，羌活汤主之。如神识昏迷，反复颠倒者，此热甚于里也，导赤饮、牛黄清心丸合而治之。如昼日烦躁，夜则安宁者，此阳盛于昼，至夜则阳退而安静也，人参白虎汤加栀子仁主之。如昼日安静，夜则烦躁者，此阳气陷入于阴，夜则阴盛，阴阳交争，故烦躁也，四物汤加栀子仁主之。靥后发热渴而烦躁者，麦门冬汤主之。若痘倒靥，喘胀闷乱而烦躁者，此正气虚脱而毒盛，不治也。<br />
　　　　　渴<br />
<br />
　　痘疮发渴者，里热也。盖三焦者，水谷之道路；津液者，水谷之精华。盖水谷入胃，变化津液，流行三焦，以灌溉乎脏腑也。痘疮之火起于内，销烁水谷，不得以变化津液，灌溉脏腑，故渴也。发热时大渴者，里热甚也，葛根解毒汤主之。如痘已出，或起发，或收靥，一向渴不止者，人参麦冬散主之。如能食而渴者，肺热也。毒火亢甚，心火上炎，乘于肺金，熏蒸焦膈，煎耗津液，故渴。经曰：心移热于肺，传为膈消是也。治在上焦，宜人参白虎汤加黄连主之。不能食而渴者，脾虚也。胃受水谷，化生津液，借脾运行以灌五脏，若脾土虚弱，不能为胃行其津液则渴。治在中焦，人参白朮散主之。自利而渴者，邪传肾也。盖肾属少阴，主五液，其脉络于肺，通于舌，邪传于肾，则开阖不司，下元失其锁钥，故自利。自利则津液下走，肾水干不能上润乎舌，故大渴也。治在下焦，宜温之，异功散主之。渴而大便秘者，宜利之，四顺清凉饮主之。有痘疮稠密，津液外泄，化为脓浆，不能滋养真气而渴者，常病也，不必施治。若渴甚者，用人参、麦冬、五味、红花子煎汤服。<br />
　　　　　不食<br />
<br />
　　痘疮始终以脾胃为主。若能饮食，则能受水谷之气，化生津液，灌溉脏腑，荣养血气，滋润肌肤，痘可赖之以成功。若不喜饮食者，必须详察明辨，分别施治：如泄泻痘疮灰白而不食者，此脾胃虚而元气弱也，宜四君子汤治之。如大便秘，痘疮焮肿而不食者，此毒盛而血热也，宜四物汤加姜汁炒芩连、酒炒大黄微利之。<br />
　　　　　汗<br />
<br />
　　汗乃心之液，由热气内蒸，腠理开张，热随气而出也，故自汗。汗出则津液受伤，无以滋养肌肤，未浆之时恐不能灌，既灌恐不能靥，既靥恐血脱阳虚，变为他证，宜用保元汤加桂枝、白芍、浮小麦以敛之；有热加酒炒黄芩。若微汗则不必虑，是阴阳气和，荣卫通畅，邪气不留，易出而易解也，不必施治。如疮已收靥，痂皮脱落自汗者，不可忽也。痘证至此时，邪气尽解，元气未复，气血正虚，恐生变证，宜急补阳救阴，使气无外泄而内固也，用十全大补阳主之。<br />
　　　　　诸失血<br />
<br />
　　血属阴也，所主在心，统化在脾，藏纳在肝，宣防在肺，输泄在肾，灌溉一身，滋养百脉，诸经由此而生毓焉。然血之所通同者，气也，故曰：气主呴之，血主濡之。是以气行则血行，气止则血止，气温则血滑，气寒则血凝。盖痘疮一证，始终赖气血似成功。若气血无伤，不寒不热，始则送毒出外而见形起发，继则化毒成实而灌浆收靥。若痘毒火炽，熏灼于内，迫血妄行，随火而动，或上逆而吐衄，或下注而便出，此恶候也。气血先病，痘何所借以成功？诸失血惟鼻衄血者可救，其余皆死证也。鼻中衄血者，毒气上冲于肺也。肺主皮毛，开窍于鼻，血自此窍而出，是血载毒行，毒气外泄，不犯其内，所以可治，宜用发灰散、清肺汤治之，其血立止。轻者用发灰散吹鼻亦止。倘不见应，分别治疗：如痘尖绽紫滞而衄者，乃毒火刑金，宜四物汤加红花、丹皮、炒黑栀仁主之。如靥后余毒乘脾，脾气受伤，不能统血归经，妄行而衄者，宜用人参白朮散加白芍、黄连炒微黑主之。如躁热闷乱，口干渴而衄者，宜犀角地黄汤加酒炒黄连、炒黑栀子、炒黑干姜主之。其余不可救者，又于死中求活，开方于后：如毒甚壅炽，肺金受制，流注大肠，不衄而下便者，宜四物汤加芩、连、地榆、丹皮、荆芥穗炒黑主之。如有热证，悞投热剂而失血者，发灰散加皮硝少许主之。有气血足，毒气盛而失血者，亦以发灰散主之。如痘未尽出，而过用寒冷，毒为冷激，伤其脾气，不能运动其血，致逆于脏腑之中，内毒击搏，滞于胸膈之上，积成秽血，忽然妄行而暴吐衄，昏运软倒，痘色淡白陷伏者，宜温补为主，用理中汤，干姜炒黑治之；或用独参汤主之。仲景治血脱益气，东垣论阳生阴长，正此之谓也。惟小便溺血者，无法可救。<br />
　　　　　呕吐哕<br />
<br />
　　有声有物谓之呕，有物无声谓之吐，有声无物谓之哕。然又有所谓干呕者，干犹空也，明其无物而有声也。与哕之有声无物者同。但干呕其声轻小而短，哕其声重大而长。此证皆属于胃，皆热毒壅塞胃口而然也。如初发热，或痘正出时而呕吐者，此火邪犯胃，气上逆而然也，不可骤止；稍待而不止者，用二陈汤加炒栀子、姜汁炒黄连、生姜主之。如出见以至收靥而呕吐者，乃疮集咽门，攻于胃脘，吞咽不利而然也，宜加味鼠粘子汤主之。如饮水过多而呕吐者，此水逆也，五苓散主之。如伤食而呕吐者，二陈汤加山楂、神曲、枳实主之。若无呕吐证，只干呕或哕者，土败也，他方不能救，宜用定中汤：朱砂、明雄黄各一钱共为末，真黄土无杂色者一大块，入磁器内，以百沸汤泡，上用物盖严，少顷取出，调前药末服。或用土水于房内熏之，比方兼治吐泻烦躁。<br />
　　　　　泻利<br />
<br />
　　经曰：阳气在下则生飧泄。盖积热之气，不得上升，注而为下泄也。又曰：湿胜则濡泄。痘疮而泻利者，如未出而利，是邪气并于里，肠胃热甚而传化失常也，宜柴苓汤主之。疮已出而利，是邪气并于表，正气方逐邪气而外出，正气主乎表而不主里，则里气虚不能停纳水谷，故自利也，宜四君子汤加诃子肉、肉豆蔻主之。利久不止，四君子汤送下豆蔻丸主之。起发时忽然泻利，宜急止之，恐肠胃虚，真气脱也，须辨寒热虚实调治：如泻而手足冷，面色青白，疮不红绽者，冷泻也，宜用理中汤、豆蔻丸；甚则陈氏木香散、异功散，皆可用也。如泻下之物，色黄酸臭渴，手足心热，面赤疮红绽焮肿者，热证也，黄芩汤、五苓散主之。脾胃怯弱，精神倦怠，不食而泻者，虚也，当温养之，益黄散。身热中满，不食而作泻者，实也，当清利之，五苓散主之。成浆之时，尤不宜泻。前此为病未久，脾胃尚强，足以任之；今则病久津液已衰，脾胃已弱，若复泻利，则仅存之气，重竭于内，方张之毒，不能成于外，必变证百出，宜急止之。轻则人参白朮散去干姜加官桂、黄芪，甚则陈氏木香散、异功散、豆蔻丸。可以并进。痘至养浆收靥之时，有泻者，此为大忌，恐中气虚而毒复陷也，故专以温补止濇之法为正。然有利清水者，有利脓血者，又不可与虚寒者，并论治法也。盖利清水者，或曾有大渴，饮水过多，蓄聚于中，渍灌肠胃，今乃作泻利，此蓄水泻也，水去尽则泻止。利脓血者，因痘不收以成倒靥，中气充实，毒不得留，乃自大便而下，此倒靥泻也，泄尽脓血自愈。若不知此二证待其自愈，妄投止濇之剂，是令其速毙也，慎之！痘至收靥结痂时，泄泻而不收者，陈氏木香散主之。若痘有顶破浆流者，以败草散衬之。痘有当靥不靥，毒复入里，倒靥而自利，利有水谷者，此死证也，宜陈氏木香散、异功散救之，此二方死中求活之圣药也。<br />

                    <br>
                        　　　　　吐泻并作<br />
<br />
　　痘疮发热初出而吐泻者，皆因毒火所致而然也。《内经》曰：诸呕吐暴注，皆属于热。盖三焦为水谷传化之道路，毒火内迫，传化失常，而吐泻并作，火性躁动迅歘故也？又曰：邪在上焦则吐，邪在下焦则泻，邪在中焦则吐泻并作。但不可骤止吐泻，中有疏通之义，毒气从上下分消无壅遏也。若吐泻稍待而不止，宜用平和疏通升提发散之剂，俾引毒达表则吐泻自止，用柴苓汤加姜汁炒黄连、陈皮、砂仁主之。若以吐泻为里寒，则遽用丁桂、姜、附等热药，是以热投热，而转增其烦剧也。以为里虚而遽用参、芪、苓、芍、朮等补药，是以实投实，而反增其壅遏，此专为痘证发热，初出未透时而言。若浆正行之时，或浆统足之后，而吐泻者，乃脾胃虚弱也，急急施治，方能免内虚倒靥喘胀之患，宜用四君子汤送豆蔻丸主之。若有外受寒邪，内食寒物，脾胃停寒，吐泻因寒而作，痘色灰白，手足厥而寒战咬牙者，则陈氏异功散主之。大约起胀灌脓时，不宜久吐泻，初出时收靥时，或可少待而后治也。<br />
　　　　　痢<br />
<br />
　　赤痢属血，自小肠来；白痢属气，自大肠来。此皆湿热郁于肠胃，致伤气血而然也。痘疮以气血为主，而热伤之可乎？有痢当急治之，赤者用四物汤加酒炒芩连、炙甘草、木香主之，白者用四君子汤加炒芩连、木香、陈皮主之，赤白相兼者合而治之。后重者加滑石、枳壳、生白芍、条芩酒炒主之。久不愈，不后重者，加诃子、肉豆蔻以止之。若大便脓血下肠垢者，阿胶驻车丸主之。痘后下痢脓血黄赤者，薤白散主之。若兼小便赤濇而烦渴者，导赤散主之。大凡治痘痢，只宜解毒清利，不可遵无积不成痢之说而破积也。<br />
　　　　　寒战咬牙<br />
<br />
　　寒战者，森森然若寒，振振然摇动也。咬牙者，上下片牙相磨而呜也。方书云：气虚则寒战，血虚则咬牙。单见者生，双见者死。可见此二证，痘中之所不宜有者。所以诸家之说不一，有以寒战咬牙专主肺胃者，则曰：肺热则寒战，胃热则咬牙；又有以寒战咬牙，专主心肝者，则曰：《内经》有云，诸风振掉，皆属肝木，寒战而振振动摇，风之象也；火气冲物亦然。钱氏曰：肝主风，虚则咬牙多欠。又曰：上窜咬牙，心热也。以此想之，痘毒蕴于五脏，痘疮自五脏而发，证则随脏而见，寒战咬牙，或不专主于一二经也。当随成就之序，观痘之形色，视证之动静，认证的确而施治焉。如发热初出而寒战者，其人卫气素虚，荣血亦弱，不能逐毒外出，使毒邪留连于经络之中，欲出不出，邪正相争，故振振然而摇动者，火之象也，似寒而实热，宜柴葛桂枝汤加黄芪主之。痘正出外，为寒邪所袭，而证候与上相似者，柴葛桂枝汤去人参加荆芥主之。如疮本稠密，焮发肿痛，经脉因痛而动摇，时时振动而寒战者，不必施治，待脓成痛去而自安。又有肉动跳筋似寒战者，是疮本稠密，经络之血，为疮所耗，不能荣养肌肉，主持筋脉，故惕惕然而手足自摇，瞤瞤然而肤肉自动，与他寒战不同，但养其气血，宜用十全大补汤主之。咬牙呵欠烦闷者，肝脏风热也。阳引而上，阴引而下，则呵而欠也；阳上极而下，阴下极而上，则合而鬬齿也，羌活汤主之。咬牙目上窜者，心脏热也，诸疮皆属心火，上窜者火气炎上之象也，咬牙者火气动摇之象也，导赤散加牛蒡子主之，俱不可用陈氏辛热之剂。已上出长时之证治。若养浆时寒战者，乃阴凝于阳，阳分虚则阴入气道而作战也，宜保元汤加丁香而温阳分。养浆时咬牙者，乃阳陷于阴，阴分虚则阳入血道，故咬牙也，宜保元汤加芎、归以益阴分。已上言寒战咬牙单见之证治。若二证并见，则当审经络，分虚实寒热，用合治之法。为痘色红赤或紫黑，身热烦躁，恶热作渴，大便秘，小便赤濇者，此实热也，是阳明胃热则咬牙，太阴肺热则寒战，宜用四物汤加连翘、木通、石膏、麦冬、酒炒大黄主之；大便不秘，去大黄加升麻。如痘色淡白或青色，或皮薄顶陷，身凉而静，恶寒不渴，大便利，小便清长，此虚寒也。是胃气虚寒则咬牙，肺气虚寒则寒战。寒非寒凉之寒，乃虚寒之寒，寒生于虚也，宜保元汤加芎、归、桂枝、炒黑干姜以补之。然又有寒战咬牙而疮本溃烂者，此手少阴心火也。经曰：火胜则肉腐。寒战咬牙，火气动摇之象也。人皆以为不治，亦不可遽弃也，用导赤散加酒炒芩连、牛蒡子以救之，死中求活也。又有寒战咬牙而疮本焦黑者，此足少阴肾水也。肾色黑，为主蛰封藏之本。干黑者，真脏色见也。肾气寒则动变为栗。寒战者，肾本病也。肾主骨，牙为骨之余，寒战则鼓颔而两牙相轧咬者，肾寒所发也。人皆以为坏证，救之无益，今则选方用之，于死中求活。若脉小气息不粗，或大便泻，以异功散救之。若脉小有力，气息粗大，或大便秘者，枣变百祥丸下之。寒战咬牙二证，乃痘疮杂证中之最剧者，莫过于此矣。然其间有属险而可救者，有属逆而不可救者。盖痘毒蕴于五脏，自内达外，由筋骨而达于血肉，由血肉而达于皮毛，痘疮出长之时，正由筋骨而达于血肉之时，肝主筋，脾主肌肉，心主血，血则彻筋骨肌肉而共灌者也。此时寒战咬牙而呵欠者，肝也，险也。寒战咬牙而目上窜者，心也，险也。痘疮至灌脓之时，则由肌肉而达于皮毛之时，脾主肌肉，肺主皮毛，心主血，血则彻肌肉皮毛而共灌者也。此时而寒战咬牙，胃热则咬牙，肺热则寒战，心热则寒战而咬牙，皆火动之象也，险也。至脓老收浆之时，痘色黑而寒战咬牙者，肾也。肾为封藏之本，痘色黑，是脓熟功成闭藏之象也，亦险也。若痘色黑，寒战咬牙而见于出长之时，是应该长养而反见收藏之象，生机尽也，逆也。若呵欠目窜，寒战咬牙，而见于成熟之时，是应该收藏，而反见长养之象，难还元也，亦逆也。治痘者不可不知。<br />
　　　　　二便<br />
<br />
　　凡痘疮，小便欲长，大便欲实。经曰：小便数者，大便必硬。虽二三日不更衣无害也。此就痘证始终大概而言之也。起胀灌浆时犹可，若初发热时，则大便宜润。或二三日不便，宜急利之，恐肠胃不通，营卫不行，痘何能出也？身大热者，用大柴胡汤主之；身不大热者通幽散，或四顺清凉饮主之。若起发至灌浆收靥，大便不行者，用胆导法，不可遽用利药，或用猪胞导法主之。然小便与大便不同，自发热至收靥，始终不宜闭濇，一闭濇则祸不可知。痘毒属热，最宜宣畅，经络疏利，气血活动，方易出易起灌浆而成功。经曰：诸痛疮疡，皆属心火。若心移热于小肠，小肠移热于膀胱，而膀胱为津液之府，气化则出，气为火食，不能传化，所以津液不出而小便闭濇，经络由此而凝滞，气血由此而壅遏，毒火内攻，不能外达，痘证岂堪有此乎？急宜通之，轻则用导赤散加栀子仁，甚则八正散主之。大小便俱闭者，死证也。若疮干而黑陷烦躁者，枣变百祥丸下之。火随利降，大窍开或小窍亦开，此死中求活之法也。<br />
　　　　　溃烂<br />
<br />
　　痘疮所贵者，坚实不破，圆净成痂也。其有溃烂者，火胜也。经曰：火胜则肉腐。火之为用，猛烈峻暴，近之则燥痒不宁，迫之则焦痛难忍，灼之则糜烂成疮，故败物者，莫如火也。火生于空，非虚不燃，乘之以风，其焰益烈。痘疮溃烂，由肌肉素虚，邪风侵袭，风者善行数变，行诸脉俞，散于营卫之间，一旦毒发于里应于表，风火相煽，肌肉坟填，皮肤决裂而疮坏矣。如脓成不靥，以致溃烂，脓汁淋漓，不敢着席，粘惹疼痛者，以败草散或白龙散绢袋装盛，遍身上扑之，更多布席上衬卧尤佳。脓未成而毒未化，痒破溃烂者，卫气暴泄，津液不荣则危矣。如疮溃烂，目不开，肿不消饮食无阻，大小便调，无他证者，内用十全大补汤，外用败草散或白龙散扑衬之。<br />
　　　　　痘疔<br />
<br />
　　痘疔者，害痘之祸苗也。若七日至十二三日之问，痘疮忽然变动，灰白顶陷，即用纸捻照法照之，其间有紫黑，胀硬独大而无根者，即是也。痘中有此，则不能宣发诸毒，故尔变动。以银针挑破，用四圣散，绵胭脂水调，填入孔中，以满为度，其毒自散，则痘即红活灌浆矣。靥后痘疔溃成坑见筋骨者，服人参败毒散加穿山甲、蝉蜕、僵蚕、连翘主之。若痘黑陷中心肉硬，成疔者，以银针挑破硬处，以巴豆一粒去皮膜，朱砂一分，研烂，点入立效。<br />
　　　　　阴囊发肿<br />
<br />
　　痘证而阴囊肿痛如瓠瓜者，乃热毒流入小肠也，宜用四苓散加滑石、瞿麦、栀子仁、木通主之。亦有厥阴肝经之热，下注而发肿者，小柴胡汤加青皮、木通、山楂肉主之。<br />
　　　　　痘后浮肿<br />
<br />
　　痘后面目虚浮，久则一身皆肿者，此表气不足，见风太早，风邪乘虚而入，其治在肺，宜五皮汤；初加桂枝微汗之，后只服本方。若面目不虚浮而遍身皆肿者，以胃苓汤合五皮汤主之。腹觉不快利，而面目遍身皆肿者，人参、四苓、五皮散主之。<br />
　　　　　痘毒<br />
<br />
　　痘毒发于肌肤，而营卫不能运行，是以郁热不散，轻则结为疮疖，重则头项胸背手足肢节之间，赤肿而成痈毒。方未成脓，宜解肌发表，令其自散；及其成脓，则宜凉血解毒托里，使其自愈也。但痘正发之时，热甚则升麻葛根汤，或当归活血汤，活血解毒，并痘大发之。若脓已成而未溃者，以银针决其脓，无使内溃也，外以膏药贴之。靥后发者未成脓，宜用消毒饮或小柴胡汤，加羌活、连翘、金银花、黄芩、赤芍主之。已成脓溃后，用十全大补汤主之。大抵痘毒发痈在手肘腕足膝腘中者多。若在手腕发者太阴肺经，足腘发者太阴脾经，俱宜用解毒内托散主之。<br />
　　　　　疳疮口疮<br />
<br />
　　口舌生疳者，以吹口丹吹入即愈。若毒攻牙根，腐烂成疳者，此证杀人甚速，急服甘露饮。先以韭菜根、老茶叶浓煎水，用鸡翎毛刷去腐肉，洗见鲜血，乃以搽牙散加象牙、蚕茧敷之，日三四次，亦可。口疮即用此方，加人中白、麝香搽之。烂至喉中者，用小竹筒将药吹入，虽遍口牙齿烂落，口唇穿破者，敷药皆愈。<br />
　　　　　眼目<br />
<br />
　　目为五脏之精华，五脏之精气，皆上注于目，故阴阳合德而为精明也。丹溪曰：目病属风热血少。夫痘蕴非常之热，自里而达于外，苟气血弱而不能逐毒外出，则毒火内郁而血脉逆行，斯痘毒入于目矣。况热毒生风，肝应于目，而目病由兹作焉。是故有赤肿而痛不能开者，宜洗肝散加石膏主之，便闭加大黄。有不赤不肿不痛，黑暗处则能开，才见明则阳光烁之，泪自溢出，瘾濇难开者，洗肝明目散加蝉蜕主之。有翳膜遮蔽而不能视者，地黄散主之。有翳膜遮睛，濇泪羞明者，宜龙胆草散加蔓荆子、密蒙花主之。大抵痘毒入眼，俱宜用兔粪丸常服，不宜用点药。又有失调养治疗，以致痘毒入眼者，其证多在收靥之时，或满面痘疮破烂，重复肿灌，而脓血胶固毒蒸，内攻于眼，其毒入眼者；或痘出太密，成就迟缓，医用辛热之药发之，亦能令痘毒入眼；或于收靥之时，故啖辛热之味，以致二火相煽，亦能令痘毒入眼，俗谓之干浆。生膜在白珠者，不必治，久当自去。惟在黑轮上或掩瞳人者，急用望月砂散治之，不可轻用点洗之药。<br />
古今图书集成医部全录卷四百八十四<br />
<br />
痘疹门<br />
<br />
　　　　痘疹经验良方【明?魏君用[明?魏君用　原缺，据《痘疹经验良方》补。该书又名《小儿痘疹经验良方》。]】<br />
　　　　　预防<br />
<br />
　　治痘于已然，不如治痘于未然。治已然者难为力，治未然者易为功。盖已然者，毒气结成，深入脏腑，非具大手眼者，不能成功。若未然者，其毒尚未凝定，止虑血热挟食耳。有热有食，一遇出痘，助成毒气矣。苟于里巷人家出痘时，即制稀痘丹，日日令儿服之，则积毒自消，重可使轻，危可使安，用力少而成功多。愚人不知，每迟延至六七日，方请医治，无论用药未必合宜，即合宜矣，而毒气急不能去，伤残不少，甚可悲也，何如预防之为善乎！　　其或面白唇白，属血虚者，遇出痘时，用熟地四物汤以养血。　　其或禀气虚弱，或大病后元气未复，声小气歉无力，用黄芪六一汤以养气。　　服预防等药，未有不吉者。苟未及预防，于发热时先要辨明根由：感风寒暑湿者，解散清除之；伤饮食生冷者，和中分消之。迨至见苗已去其所以助毒者，而犹患其不转重为轻，变危为安者乎？要之，七日以前，多属里实，止宜和血清解，不宜妄用热补；八日以后，脓浆出矣，未有不里虚者，止宜温托，不宜攻伐以泄真气。然色红血热者，亦不可陡用参朮，恐激而发痒也。至于逆证，固不可治，然宁忍坐视其死乎？须尽心竭力，当清则清，当补则补，当下则下，一旦毒消血和，间有生者。虽然，逆证亦有极难下手处，如正气虚而邪气实者，如宜大发而过时者，必须斟酌缓急，奇正相生，或先清后补，或随清随补，或补中带清，一日两剂三剂，庶克建功耳。若照常治之，所谓一杯水救一车薪之火，一根木顶大厦之倾，有是理哉！　　预防固所当知，又有十八犯为治痘入手之始，苟不详究由来，概以治痘之法治之，亦未有不悞者，故又详于左。<br />
　　　　　遵岁气<br />
<br />
　　经云：必先岁气，毋伐天和。凡杂证伤寒时气，固所当知，痘疹尤所宜讲者也。苟不知岁气，照痘疹成方胶柱用之，鲜有不悞者。但诸书俱言五运六气，而方则未备，故人多临证茫然，明知而犯伐天和者甚多。检得《东医宝鉴》有方，喜而录之，遇大病按方用之，辄有殊效，然亦间有不效者。续得桐城胡秋潭年兄家藏，有岁气亦有方，并录之，有疑难处，参酌用之，起死回生者，不可胜计。今不忍秘其术，付梓人弁于前，令治痘者胸有成竹，不伐天和，岂惟病家幸甚也哉？但方之分量，虽有照古方注定，而大小强弱轻重之间，又在临时斟酌增减，亦不可拘泥成方，所谓神明变化，存乎其人耳。　　甲子　甲寅　甲辰　甲午　甲申　甲戌　　此六甲年，为敦阜之纪，岁土太过，湿气流行，肾水受邪，民病耳聋骨痛，足痿，行步艰难，毛发焦枯，体肿胀满，泄泻，两肋气痛，呕吐，宜用东本地黄汤。　　乙丑　乙卯　乙巳　乙未　乙酉　乙亥　　此六乙年，为从革之纪，岁金不及，火气流行，金反受邪，民病恶寒喘急，咳嗽便红，尻臀痛，延巅项顖门，口舌生疮注下，宜用东本补肺汤。　　丙子　丙寅　丙辰　丙午　丙申　丙戌　　此六丙年，为流衍之纪，岁水太过，邪气流行，心火受邪，民病心烦懊憹，惊悸怔忡，盗汗谵语，腹满体重，喘咳肠鸣，饮食少进，甚则神昏气闭而绝，宜用东本养心汤。　　丁丑　丁卯　丁巳　丁未　丁酉　丁亥　　此六丁年，为委和之纪，岁木不及，燥金流行，木反受邪，民病胁肋肩背连小腹拘急疼痛，痈肿疮疡，燥痒目赤，宜用东本补肝汤。　　戊子　戊寅　戊辰　戊午　戊申　戊戌　　此六戊年，为赫羲之纪，岁火太过，炎暑盛行，肺金受邪，民病狂越骂詈，喘嗽咯血，血溢痰壅，短气耳聋，骨蒸肩背臂痛，尻腘疼，宜用东本紫菀汤。　　己丑　己卯　己巳　己未　己酉　己亥　　此六己年，为卑监之纪，岁土不及，风木流行，土反受邪，民病暴急，肚腹绞痛，霍乱飧泻体肿，咳嗽喘满，太息，饮食少味，宜用东本补脾汤。　　庚子　庚寅　庚辰　庚午　庚申　庚戌　　此六庚年，为坚成之纪，岁金太过，燥气流行，肝木受邪，民病肩背胸胁小腹拘急，阴股疼痛，目赤耳聋，暴仆，不省人事，宜用东本麦冬黄芩汤。　　辛丑　辛卯　辛巳　辛未　辛酉　辛亥　　此六辛年，为涸流之纪，岁水不及，湿气流行，水反受邪，民病腰膝不便，足痿脚腿肿，面青，筋骨疼痛，目视盹，宜用东本补肾汤。　　壬子　壬寅　壬辰　壬午　壬申　壬戌　　此六壬年，为发生之纪，岁木太过，风气流行，脾土受邪，民病胁肋痛，善怒眩晕，体重肠鸣，食减飧泄，气喘咳嗽吐疾，宜用东本白朮汤。　　癸丑　癸卯　癸巳　癸未　癸酉　癸亥　　此六癸年，为伏明之纪，岁火不及，寒水流行，火反受邪，民病暴仆僵直，冒昧谵语，心痛，饮食少进，溏泄胀满，四肢不任，宜用东本补心汤。　　子午之岁，少阴君火司天，阳明燥金在泉，气化运行先天，民病目赤，心痛血溢，咯血鼽衄，郁热淋痛，水肿咳嗽，疮疡瘙痒，宜辛苦以平其上，咸温以利其下，宜用东本犀归汤。　　寅申之岁，少阳相火司天，厥阴风木在泉，民病头痛，胁肋胀满，咳逆，关节不利，身肿，郁热烦躁，宜咸寒平其上，辛温治其下，宜用东本升明汤。　　辰戌之岁，太阳寒水司天，太阴湿土在泉，民病身热头痛项强，气郁瞀闷中满，足痿少力，流注，痢赤白，宜甘温以平水，盛苦以补火，抑太过，补不足，宜用东本静顺汤。　　丑未之岁，太阴湿土司天，太阳寒水在泉，民病肢体胀满，泄泻痎疟，疠气盛行，宜苦平治其上，甘温治其下，宜用东本备化汤。　　卯酉之岁，阳明燥金司天，少阴君火在泉，民病中热，小便黄赤，振栗善仆，妄语鼽衄面肿，宜咸寒以抑火，辛甘以助金，宜用东本审平汤。　　巳亥之岁，厥阴司天，少阳在泉，民病寒于右胁下，耳鸣掉眩，黄疸胕肿，热中寒气及体，瘟疠，宜用东本敷和汤。　　以上支干共三十一法，治病以本年干支四方合而参酌用之，自有奇效，勿拘痘疹自有成方，不顾岁气也。<br />

                    <br>
                        　　　　　痘前十八犯<br />
<br />
　　第一犯，身热头痛自汗，感冒风邪，咳嗽不已，伤寒未愈而痘随出，用滋阴三宝饮。　　第二犯，饮食不能撙节，暑湿不能护养，肚腹坏伤，泄泻频频，饮食懒餐，肢体羸瘦，愈未几而出痘，急宜补脾，用四制白朮散。　　第三犯，疟疾缠绵，寒热销烁，肌肉渐瘦，未几而痘出，用五珍膏、卫元汤。　　第四犯，小儿元体薄弱，身发火热，干渴恶嗽，疹出未几而痘随后见，急宜滋阴，清金培土，忌用黄芪致喘嗽，用内托至奇汤。　　第五犯，小儿平时患疳积，肚大青筋瘦弱，变为丁奚，倏然出痘，忌用厚朴、槟榔、肥儿丸、柴、连诸冷药，用益黄惠脾汤。　　第六犯，风热辏里，时发火热，自头达身，遍起丹瘤，愈未几而痘形，用犀角地黄汤。　　第七犯，遍身火热，脸赤，眼睛直竖，手足掣搐，谵语躁乱，惊厥，不数日而痘见，用茯神汤，始终可用。　　第八犯，身热自汗，口中咯血，或鼻衄溺血，不数日而痘形，此热犯心，只宜清心抑火，莫用寒凉，用野仙独圣散，始终可用。　　第九犯，身热不思饮食，肚腹膨胀，眼泡浮肿，睡卧不安，不数日而出痘，急补脾调气，用参朮散。　　第十犯，身热自汗不止，眼睛昏昏，呵欠啼叫，未愈而痘见，急敛汗补肝，用固真汤。　　第十一犯，因嬉戏跌扑，损伤肢体手足头面，破损未愈，不数日而痘形，急宜安惊活血开滞，用十全汤。　　第十二犯，往来潮热，腹生痞块，日积月累，身体瘦弱，面黄，未几而痘见，用扶脾补胃汤。　　第十三犯，禀父母胎毒，身犯杨梅广疮，不时寒热，末愈而形见，切勿熏点，外用敷洗良方，内用夺命丹，此药解毒，发痘一日至六日皆可用。　　第十四犯，身如火烙，不时呕吐，不能饮食，投诸时染，痘随形焉，用调胃散。　　第十五犯，饮食平日不撙节，致伤脾胃，四肢不收，发热恶寒而痘见，用调脾散。　　第十六犯，因感湿热之气，患赤白痢，未愈而痘见，用止痢汤。　　第十七犯，悞持刀刃，致伤肢体，寒热往来而痘见，用十味地黄汤。　　第十八犯，因惊厥或患风癎，未愈而痘形，用化风丹。　　右痘前十八犯，人多忽而不讲，不知根源不究，每遗害无穷，故首拈之，欲人临痘，当细考其所由来也。<br />
　　　　　痘疔方位所属<br />
<br />
　　夫疔者钉也，钉固而不能展舒也。心疔赤色，达道于颧阜胸乳之轴；肝疔紫色，达道于左太阳左胁眼泡两臀阜之轴；肺疔先灰后黑，达道于右太阳右胁颈项喉突之轴；脾疔先黄后黑，达道于腮颊中庭口角肚腹手足之轴；肾疔黑色，达道于地阁后颈耳窖背俞腰脊阳茎之轴。又有贼疔难识者，卷帘座于舌根，燕窠座于腋下，鬼眼座于耳窍，蜂虿座于足指，虺疔座于尾闾。善观痘者，察其患处而急治之可也。　　疔起于方广者，毒峻，急下以解之。起于各部者，急解以平之。起于胸膛者，宜驱其毒以清心之邪；起于腹上者，宜撤其炎以逐脾之邪；起于鼻梁手心者，枭毒辏于阳明，涤荡其邪可也。若痘见一日而遂见疔者，毒劫赤帝门，名和尚疔，此狐痘也，难治；二日而见疔者，毒匿于青门，名绞肠疔，此惑痘也，难治；四日而见疔者，枭邪攻脾，治之可痊。又痘初出，方见红点，其中有黑点子，杂见于红点之间，名为斑疔，又名禁疔，一有此则诸毒不得宣发，而痘疮不能成浆，危证也，时人谓之变黑归肾。又有曰：痈疔，其色青黑，如打伤之色；有曰水疔，如疥窠，二三日头黑结痂，不散不起；有曰连珠疔，如连珠不绝；有鱼眼疔，如鱼眼。凡毒不逼近脏腑，虽抵筋穿骨可治；内攻腑脏，盖阴疮也，死不治。<br />
　　　　　认痘疔诀<br />
<br />
　　古人止云痘有顺逆险三证。顺证不必治而愈，逆证即治亦无益，二者皆自天定，非人力可为。惟险证治之则生，不治则死，未可尽归于数也。朱氏、蔡氏、钱氏、闻氏、陈氏论痘，惟知气血虚实寒热，就中斟酌泻补，用药调理，并无言及治痘疔之说，惟罗田万公曰：痘疔只要疏通解散，不使毒邪陷伏，别无治法。泾川吴子曰：以针挑破，以口吸其血，点入四圣丹。此虽知挑，又未尽得法。不知治痘专以认疔痘为奇法，如有痘疔，此非药饵所能去者，急用银针挑之，点二妙丹。巳时挑过，午时即起发贯脓，为效甚速。故先要识得怪痘、望痘：怪痘者，众痘末热先标，未长先脓，其脓且满而黄，名为怪痘；望痘者，众痘未热先出，形似痈疖，有白果大者，有核桃大者，且硬而有红根，又非银针之可挑者，急用独蒜、艾叶灸之即愈。起死回生，只在一针一灸之微。不知者一闻挑拨之说，为之吐舌，惟恐泄气。不知疔犹寇也，一寇荷戈，千人辟易，君子不得而出矣。设有良将，斩寇夺关，凡我君子，前无障碍，遂得一涌而出，此挑拨之功，所以为大也。设若有痘疔不挑，令儿躁烦闷乱，腹胀恶心不食，即用药百剂无益矣。尝见二三日有疔不拨，当出不出；三四日有疔不拨，当长不长；五六日有疔不拨，当脓不脓，过七日不拨，虽卢、扁何所用其力哉？然拨要当时，惟二三日当即拨之，其余须待疔痘上浆之际，方能含针。不可太早，不可挑破痘壳，又不可重入伤肌出血，轻重之间，最宜留心。<br />
　　　　　用银针手法<br />
<br />
　　用针挑儿痘时，以二指拿针，约二韭叶宽，平平入痘，拨断痘中筋络，众痘即出即发。不可直上破顶，不可直下伤肉，不可傍穿破皮。轻重疾徐之间，有得心应手之妙。须三、四、五、六日上浆之时，方可挑拨，过此亦无用矣。　　一、孕妇出痘，当先保胎，胎不保，血耗气损，断无生理，宜用罩胎饮。<br />
　　　　　发热<br />
<br />
　　一、头痛足冷，脉数身热烦痛，用升麻汤。此方能发表解毒，疏通血气，升降阴阳。但泄泻有汗，表虚勿用。　　一、惊搐壮热面红，烦躁多渴，小便赤濇，用导赤散。　　一、发热恶寒，喘嗽伤食，用参苏饮。　　一、发热痰喘烦闷，不敢重发散者，用惺惺散。　　一、伤风瘟疫，头痛目眩，四肢痛，项强鼻塞声重，用李氏败毒散。　　一、发搐热不退，用羌活散。<br />
　　一、遇冬月寒邪太重，必用辛温之剂发者，用桂枝葛根汤，五积散亦可。　　一、气实热盛，渴而大便秘结，用双解散。　　一、发热呕吐伤脾胃，用正气散。<br />
　　一、素日脾胃虚弱，初热吐泻不已者，用加味四君子汤。　　一、初热狂言发搐，惊闷昏乱，暂用辰砂六一散。　　一、壮热颠狂，惊搐谵语，红紫斑黑干陷，一切危恶证，用大灵丹能起死回生，顺证勿用。　　一、初热痘未形而先有风疹，用犀角饮子，热盛红色一片极宜。　　一、发热烦躁无汗，用麻黄桂枝汤。<br />
　　　　　见点<br />
<br />
　　一、见点一日至三日，心气用事，宜匀气利小便；若烦躁惊搐，用升解散。　　一、发热一日或两日即见点，形如蚕种，上吐下泻，身如火热，神昏志乱，烦闷不宁，此死证也。惟宜解毒发表，不可止泻。用加味败毒散，用在初出时，可以转凶为吉，迟则不治，慎之。　　一、见点，三日内不拘稀密，顶陷色白，脾胃虚弱，或作泄泻，用升均汤。　　一、见点稠密，心肝二经热极，不可不防焦紫，且却他日眼患，用鼠黏散。　　一、见点胸前稠密，用加味消毒饮。　　一、发热一二日便出者，比表气虚，毒气盛，荣热卫弱，腠理不密，肌肉不坚，不能约束于外，使毒气冲击，故出太骤也，宜用实表之剂，可免痒塌溃烂之患，用实表解毒汤。　　一、发热四五日始出者，此里气虚不能驱逐其毒，而毒邪得以留连停伏于脏腑肠胃之间，宜先用托里之剂，令其快出；次以和中之剂多服之，可免陷伏倒靥之患，用托里快斑汤。　　一、见点太密，如针头形者，逆证也，宜轻其表而凉其内，用连翘升麻汤。<br />
　　　　　稠密之处各有经络部分所属<br />
<br />
　　额主心，导赤散主之。<br />
　　面主胃，犀角汤主之。<br />
　　腹与四肢主脾，清脾为主。<br />
　　左胁主肝，清肝为主。<br />
　　右胁主肺，清肺为主。<br />
　　腰以下主肾。<br />
　　肩背主膀胱。<br />
　　以上当随证治勿悞。<br />
　　若面黄大便黑，烦躁喘渴腹胀者，瘀血在内也，用犀角地黄汤或抱龙丸、生犀汁。但根窠分明肥满者，无妨。　　若密而痛者，用仙方活命饮。密而小便不利者，用八正散。大便不利，用承气汤。密而恶寒发热者，用麻黄甘草汤。　　一、见点，遍身都出不快，用九味羌活汤发痘，神效。　　头面出不快，太阳经也，当用荆芥、甘草、羌活、防风、天麻汤。胸胁出不快，少阳经也，当用柴胡、黄芩、紫草、木通、紫苏汤。四肢出不快，阳明经也，当用升麻、葛根、紫苏、芍药、甘草、葱白汤。　　一、见点，大渴，用圣惠白虎汤。<br />
　　一、见点出不均，属气虚者，宜用匀气汤。　　一、见点出不快，或倒靥，毒气入腹，气喘肚胀，急用紫草回斑散。　　一、见点血气不足，不能发出，色不红活，用紫草快斑汤。　　一、见点不快，不红活，不起根，属血虚者，用甘草四物汤。自古至今，用之如宝，六日前皆可用。如无别证，只此可以奏功。　　一、见点，烦不得眠，用甘桔栀子汤。　　一、痘最忌禁疮。何谓禁疮？痘之初出，或一点或二点，见于隐僻辏节之处，及方广四肢之间，此点一出，则诸痘不得宣发成浆，故曰禁疮。　　一曰胃禁。毒火炙胃，不能发散于肌表，脾胃溃烂，其外证之痘，出于唇口之间者，或二三四五点相连，诸痘未浆，此痘已先黄熟，知由热毒内攻，胃已腐烂，故诸痘不得成浆。面色烦红，气粗热甚，口臭异常，是其验也，不治。然清胃解毒亦生。　　一曰火禁。初发之际，或因身发寒热，而悞以火熏炙其衣被，或睡卧于火箱之中，使皮肤干燥，故痘毒发泄不出，又兼气虚，不能拘其毒，则毒停皮肤之内，隐隐不能发出肌表。细看皮内，觉有红点，无头无脚；或于四肢头面方广之处，见一二点痘子，则诸痘皆?此痘上发泄为孽，而皮内隐隐之痘，终不能快，故曰火禁，急以水杨汤加荆芥浴之，自出快矣。轻，以升麻和解汤主之。　　一曰水禁。初热阴阳未分，毒气方炽，或悞食生冷，则毒停于皮肉之间，隐隐有红点，或于方广两胁手足头面之际，发有水泡。盖冷气在内则腹疼肚胀，在外则发热恶寒，故曰水禁。治以丁、桂、茯苓、升麻、大腹皮之类逐之。冷食遗积脾胃，须防下泄，再加山楂。　　一曰风禁。初热不避风，则风入肌表，痘不能发，或肌肤麻木，不知痛痒，或不麻木而干燥，或毛直而干焦，或皮痒而欲搔，甚则狂烦谵语，此风与火搏故也，故曰风禁。治以升麻汤加羌活、荆芥以逐之，甚加蒺藜、蝉蜕以攻之。　　一曰寒禁。初热悞经冷水沐浴，或睡卧于铁漆寒冷之处，或衣被单薄，感冒寒气，则痘必不能宣露，有手足麻木不知痛痒，有四肢冷痛不能举动，有麻木冷痛之处不出痘子，惟于委曲避风之处，或头面发际上痘出如瘾疹者，故曰寒禁。治法内以丁、桂、川芎、升麻逐之，外用绵衣以温之。　　一、胭脂涂痘法。凡见点干红或顶陷，有黑心，须常常涂之。升麻不拘多少，煎浓汤去渣，用胭脂于汤内揉出红汁，以木绵蘸汤，频于痘上拭之，即变红活而起矣。　　一、见点时，忽然头面项下发肿者，名为痘母，用解毒散。　　一、见点三两朝，身中烙热焦紫，目赤小便濇结，用加减犀角地黄汤。　　一、见点就如蚊蚤咬形者，是痘毒紧辏心肝二经，用五龙汤。　　一、见点遍身俱是黑色，此元癸夺权争先，第一奇痘，外用化斑汤浴之，内服四仙散，自然色变而为美矣。　　一、见点一朝结焦粒，是枭炎彻于肝荣，而元水弗克和解，急服玉泉散。　　一、见点出多，热不退，红不分地，或痘苗干枯黑陷，急用凉血解毒汤。　　一、见点，咽喉痛，心胃有热上攻也，用牛蒡甘桔汤。　　如兼口疮龈肿，合黄连解毒汤。水浆不入者，加射干、荆芥、山豆根。若大小便利，牛蒡子勿用。　　一、见点，觉头目稠密，不可不防护痘毒入目，缓则痘收后多致伤目，用神应膏。　　一、见点，其间碎密若芥子者，夹疹也。疹由心热，用黄连解毒汤合消毒饮，或只用升葛汤加荆芥、木通、麦冬、黄连。如疹散现出正痘，疏密停匀者，吉；不退，夹杂，不起发，不治。　　一、见点，其间红肿成片于皮肉者，夹斑也。斑由胃热，用人参白虎汤合消毒饮，或只用升葛汤加石膏、人参、大青、元参、淡竹叶。如斑散现出正痘，疏密停匀者，吉；不退，夹杂，不起发，不治。　　一、痘紫黑，大便秘结，极危急之证，须下之，否则不救，用桃仁承气汤，五六日犯此亦可用。人多畏下而喜补，不知当下不下，即是误杀。　　一、见点，烦躁谵语，惊狂发斑，此证自始至终，皆不可有，乃神志俱丧，躯壳徒存，不过引日而已，逆恶证也。然亦须治之，用栀子仁汤。　　一、痘发热至见点，鼻衄血者，火刑肺也，用元参地黄汤。　　一、见点，头面两腿俱密密有颗，惟肚腹间总无，此名断桥痘，亦名两截痘。盖因风寒所逼，或悞食阴冷沉寒之物，停滞不能宣发故也。庸医不识，悞为稀少，不急开发，每至敛时，腹胀喘闷而死。治法：要有三四日内外，用水杨汤洗浴，内服升发开解之剂，或暖中，或消导，必依稀添得数颗，方得无患。头面无，用升麻、前胡为主；四肢无，用桂枝、牛膝、羌活为主，即见点。至五六日还可发表升解，即不能出痘颗，复于原无处，出密密沙子即生矣。若原来稀少，又不在此例。　　一、见点毒气太盛，血红一片，不分地界，形如蛇皮蚕种，或失血，或吐泻，急宜解毒起发，用神功散。　　凡痘初出，以三清化毒黄蜡丸服之，痘即减少轻快，其效如神。　　痘不起发，紫暗板实，用神应夺命丹，发痘最捷。择天医生气日修合。　　痘出心热神昏者，用牛黄清心丸。<br />

                    <br>
                        　　痘出神昏志乱，卧起不安，用宁神汤，始终可用。　　痘出大便秘结，要通利不伤元气者，用胆导法。　　见点，壮热风搐，毒甚者，用羌活救苦汤。<br />
　　　　　起胀<br />
<br />
　　见点之四日则传肝经，何以知之？左眼下先肿是验。应传不传。按见点三日内应用之药，加山楂催之。　　一、起胀三日内，有喷嚏，身凉之后，不甚起发者，用滋荣助痘汤。若无他证，日用一剂，极效。　　一、起胀三日内，血热毒盛者，用活血消毒饮。　　一、血虚不甚红活润泽，须养血为主，用加味四物汤。　　一、起胀三日内，不长不生脓，或痒塌，用参芪四圣散。　　一、起胀三日内干红，不起发，枯濇板呆者，外用水杨汤熏洗，内用九味羌活汤神效。迟则变成空仓，不治。　　一、起胀时最忌诸秽恶。五六朝痘本美丽鼎峻，一时失防，或触腥血，或感秽臭，或远人汗气，倏忽更变，外用祛邪汤浴之，内用玉枢正气丹，烧辟秽香熏之可愈，茵陈烟亦好。　　一、起胀时，痘毒在里，顶陷色白，属虚寒者，用内托散。　　一、起胀时，通身冰凉，寒战咬牙，灰白不起，此元气本虚，或经吐泻之所致，急用回阳丹，有再造之功。　　一、痘将起发，头面预肿，此时行疫疠之气，名大头瘟，其毒最酷，急用羌活救苦汤。　　一、起胀三日内，若毒火太盛，遍身忽变成黑疮，名曰痘疔，当急以银针挑出紫血，外用四圣丹贴，内服活血清毒饮，庶免成疳。　　若犯此证，合下即下，合发即发，或解其里，或解其表，应变出奇，勿泥常法，悞则为患不小。　　一、起胀时，痘形隐隐不能快利，或烦躁谵语，或腹痛呕吐，或痰喘恶渴，急用鸡鸣散，则毒自表出矣。　　一、起胀时，痘隐伏于皮肤，或形于头面一二颗，或标于身体四五颗，上不宜补，下不宜清，此危恶不治之证，急用震蛰丹，有起死回生之功。　　一、男子十七八岁，或二三十岁，破阳亏元，倏然患痘，稀少者无妨；若多密连布，欲其鼎峻充灌，势必难矣，急用天元接髓丹。　　一、小儿百日里出痘，猛浪之剂，不宜妄投，只宜用蝎蝉散。　　一、痘至五六朝，忽然手脚牵缩一团，此阳明经受枭毒之熬铄，而筋络不能荣血以滋养故也，谓之一把缚。非惊，非寒战。二三日是惊，八九日是寒战。若作惊治即伤，宜用羚羊散。　　一、起胀时，身热不退，烦闷燥渴者，险证也，用败毒和中汤。　　一、起胀三日，毒炽血凝，红紫干枯，或带焦黑，用清毒活血汤。　　一、气血两虚，不能送毒，顶陷枯濇，用八珍汤。　　一、起胀时，毒火炽盛，紫陷干枯烦躁，腹胀喘渴，急用加味四圣快斑汤，解毒发表，起死回生。　　一、痘不起发光泽，泄泻腹胀寒战，身热汗出，内虚寒而外假热者，用十二味异功散。　　一、起胀时，身热泻利者，用加味四苓散。　　一、起胀时，身热作痢，腹痛后重者，用神效止痢汤，此必挟食积，大肠有积热，故用之。　　一、起胀三日内，最忌泄泻，若用汤药不止，急用豆蔻丸。　　一、脾胃虚寒，泄泻痢不止，危在旦夕，急用神效参香散。大小男妇产前产后诸药不效者，皆可用，真仙方也。人多畏粟壳，不知妙处全在此味。　　一、痘因邪秽所触，伏陷而出不快，用正气汤，此方较玉枢正气丹更妙。　　一、肝经邪热太盛，目赤肿，若不急治，为害不浅，用龙胆羌活汤。　　一、起胀时，咽喉肿痛，用利咽解毒汤。　　一、起胀三日内，口干渴呕哕，用藿香汤。　　一、痘黑陷倒靥，不起不红，小便不利，用四圣散。　　一、大小便不通，用通关散。<br />
　　一、起胀时，四肢冷不起发，用桂葛汤。　　一、痘至五六日，毒气上壅于肺，而衄血咳嗽，用清肺汤。　　一、毒火上腾，呕吐酸苦有声，用加减二陈汤。　　一、痘心有黑点不甚起发，用化毒汤，化黑痘如神，此升解散迅些。　　一、痘将脓，忽搔痒不止，用荆防散。见点三日，痒乃开发，不治不妨。若起胀将脓，不治恐抓破，难以摄毒。　　一、小儿素有疳病成癖，遇出痘至四五日，疳气制住不红活，色白作热，或腹胀痛，或呕泻，补则愈助疳气，清则有碍血脉，当用消疳汤一两剂。　　起胀时，干呕不止，用茱连散，始终可用。　　起胀时，或因发散大汗不止，用温粉扑法。　　痘中昏闷谵妄，用龙脑安神丸。<br />
　　痘中狂妄，色变紫暗，用退火回生丹。　　起胀时，心惊色不鲜明，用粉红丸，始终可用。　　起胀时，痘疮手足不起发，用快斑越脾汤。<br />
　　　　　灌浆<br />
<br />
　　见点之七日则传肺经。何以知之？右眼下先有稠脓为验。轻者五六日即有白脓，重者必待七日。未传，按六七日应用药，加山楂催之。　　一、痘至七日，顶陷色白，脓不满足者，用排脓托里汤。如无他证，此三日，日用一贴妙。　　一、七日至九日，气血俱不足，重则用十全大补汤，轻用芪归汤。　　一、七八日内气不足而顶陷，血不足而色白，不必用大力量药味者，用六一汤四物汤，最和平王道。　　一、灌浆时，阴阳离其正气，枭毒肆其残虐，根窠薄劣，囊房夷委，脓浆之澄注于中者，板腻不活动，干蜡不明黄，以手指抵之，凝结板定，五经瘅而二气截，此谓板黄，多由前日失于活血之所致也。　　一、痘疮不起，起而不脓，脓而不苍厚，烦闷不宁，或遍身痒塌，间有黑干者，若不急补血气，化内毒，脓不满足，纵苟延一时，倒靥倒陷，日久不痊者多矣。用三清快斑红蜡丸。　　一、六日至九日，体虚痘形萎弱，或兼泻利，用十宣散。　　一、痘正出时，或为风袭而作搐搦，口噤涎潮，角弓反张，急用人参消风散，自始至终犯此，皆可用。　　一、痘有肾虚，不可补，不可清，用六味地黄汤。　　一、八九日黑陷倒靥，干枯不起，非草药所能回者，用五毒丹。　　一、痘黑陷不起，用紫草饮。<br />
　　一、七日至九日，虚烦不眠，神昏志乱，用枣仁汤、归脾汤、人参竹叶汤，神效。　　一、痘至八九日，吃汤水乳食即呛者，乃元气耗烁，枭炎上升也，急用参乳饮。　　一、七八日元气虚弱，津液枯竭，不能制火，以致虚火炎蒸，或烦渴，或咽喉痛，难任温补，必不能成浆结痂，宜用参麦清补汤，此半清半补之方。　　一、七八日淡白不尖圆，根无红晕，气虚血缩，纯是虚证，用参归鹿茸汤。　　一、痘正灌浆时，咳嗽不已，乃肺气虚，毒因乘之，当补肺清毒，用补肺汤。　　一、痘至七八日，脾胃虚弱，不进饮食，用后三方。　　一、治腹胀满，或挟食不敢克消者，用二和汤。　　一、七八日间，寒战咬牙，用透骨解毒汤，屡用效。　　一、忽然腰痛者，用如神散。惟痘最忌腰痛，腰痛则毒攻肾矣。　　一、腰背痛，多属风火凝滞，当散之，用羌活当归汤。　　一、脓未满足，瞬息遍身痂结，此是青干，非正靥，急用十奇散。　　一、六日前后，头面不肿，决无生理，如助痘汤等药，已服不效，急用珍珠起脓散。盖痘之要全在起脓，不起必由痰血凝滞。珍珠消痰，血竭和血，人牙起痘，血和痰消，何患脓之不生乎？　　一、灌浆时发热，大痒，抓破，用蝉花散。　　一、不食发渴自利者，脾虚也，用人参白朮散。　　一、能食而渴者，肺热也。经曰：心热移于肺，熏蒸焦隔，传耗津液，故渴，治在上焦也，用人参白虎汤。　　痘正脓时，伤食腹胀痛，用补中顺气汤。　　痘至七八日，脾经热者，用泻黄敝。　　痘中心经虚热，用酸枣仁汤，始终可用。　　女人出痘，遇行经血忽无声者，用参归地黄汤。　　痘遇精血虚败而渴者，用加味参麦汤。<br />
　　　　　收靥余毒<br />
<br />
　　见点之十日至十二日，乃脾气用事，如传脾经，则唇上下有黄痂，是验。　　一、痘至十一二日半收半敛之际，既不可过补，又不敢太清，用托里消毒饮。　　一、痘已结痂之后，作痈疽疮疖，用白芷升麻汤。　　一、敛后大便秘，目赤肿，有热用凉隔散。　　一、痘风瘈瘲，喉中涎声如曳锯，角弓反张，目钓，用消风散。　　一、痘脓已足，火热不收靥，用四苓散。　　一、痘至十三四天不收浆，结痂，用回浆散。　　一、敛后热泻，用芩芍汤。<br />
　　一、敛后冷泻，用理中汤。<br />
　　一、痂白，用十奇汤或八珍汤。<br />
　　一、痘已敛，毒气内攻，不能降散，隐伏于脏腑之内，乘虚劳发，变证多端，总以化毒为主，斯免烂肤腐筋坏骨溃鼻蚀牙丧明之患，用三清百解绿蜡丸。　　一、痘后为饮食所伤，腹胀不思食，用大安丸，或作汤亦可。　　一、痘已成脓，过期不靥，以致溃烂，脓汁淋漓，不可着席，粘惹疼痛，用败草散，以多受风露之气，能解痘毒。蔫麦一味，磨取细面，痘破敷之，溃烂者遍身扑，绢袋盛扑，以此衬卧尤佳。或菉豆粉炒矛色亦妙，六一散扑亦妙。　　一、痘毒当敛不敛，复入于里者，谓之倒敛，此死证也。元气素弱，又不食，常自利，以致气馁，不能托毒，故复入焉。用木香散，此死中求活之圣药也。异功散亦可用。　　一、原无泄泻，大便久秘，今添腹胀喘呼，此毒气薄蚀元气，复入于里，宜急下之。若不急下，则伤胃不通，荣卫不行，益加喘满躁闷而死矣。用排毒散。　　一、痘痂未落已落，昏迷沉睡者，用人参清神汤。　　一、结痂之后，其热不退，此邪气未尽，正气未复，气实者，用羌活汤。　　一、痘后虚热不退者，用柴胡麦冬汤。　　一、痘毒入眼，赤肿而痛濇不开，及肾膜遮闭不能视者，用清毒拨翳汤。　　一、血少有余毒而热者，用当归犀角汤。　　一、痘疮咽喉肿痛，用玉锁匙。<br />
　　一、痘后牙宣牙疳，用吹牙散。<br />
　　一、痘臭烂，出脓不止，用生肌散。　　一、脓水淋漓，将成疳蚀，用绵茧散。　　一、痘毒未解，焮肿作痛，成痈疖未破，用之可使自破出脓，用仙方活命饮。　　一、痘毒入于心肺，呛嗽心烦者，用清金导赤散。　　一、表虚有热，用实表解毒汤。<br />
　　一、痘毒未解，表实蒸蒸发热，当敛不敛，用清表解毒汤。　　一、痘后大渴，用瓜蒌根汤。<br />
　　一、痘后久嗽，肺气伤而吐痰有血腥秽脓血，成肺痈者，用桔梗汤。　　一、痘后咽干声哑，用清肺汤。<br />
　　痘后狐惑声哑者，用化(上匿下虫)丸。　　收靥后，两腮肿成痈，用小柴胡加生地黄汤。　　痘后面疮，用四白灭瘢散。<br />
　　痘后有痈者，用解毒内托汤。<br />
　　痘后气血虚而有热者，宜补虚清热，用东垣鼠粘子汤。　　痘后常患伤食，用养脾丸。<br />
　　痘后毒入目，睛有白斑者，用消毒化斑汤。　　痘后溃烂成疥者，用苦参丸。<br />
　　痘后心虚声不扬者，用导赤通气汤。　　痘后胸有积聚者，用丁香脾积丸。<br />
古今图书集成医部全录卷四百八十五<br />
<br />
痘疹门<br />
<br />
　　　　救偏琐言【明?费启泰[明?费启泰　原缺，据本书卷五百十七医术名流列传「费启泰」补。]】<br />
　　　　　救偏总论<br />
<br />
　　太极判而天地分，天地位而万物育，生生化化，不外于阴阳相济，而成时行物生之令，一有偏胜，雨旸便不能时，若四时便不能顺叙，而万物俱为病矣。妙于调燮者，是在于太过则泄之，不及则补之，偏以偏救，而后可以救大造之偏。人肖天地，亦犹是焉。元气即天地之阳，五液即天地之阴。有是阳则一身之生长有源，有是阴则一身之滋养有本。是阳之为阳，非阴不成；阴之为阴，非阳不就。犹天地之生化，宜相济而不宜偏胜者也。否则阳胜则阴亏，亏久则竭，竭则阳亦随之矣；阴胜则阳衰，衰久则脱，脱则阴亦继之矣。所谓气和则物生，气偏则物病，气绝则物死，理固然也。妙于药其偏而还归于无过不及者，是在医之衡量耳。矧痘之一证，与他证不同，一有偏胜，生死捷于反掌，尤非他证之可缓也。盖痘有顺逆险三项，顺与逆无借于医矣，至险之一证，亦自有三项焉。有险中之顺，险中之险，险中之逆。险之顺者，痘原平易，治者何用过求，按日数而循规则，痘自依期而起，依期而胀，灌浆结痂，亦顺叙而功成矣；若过求之，反失中和之的。若险之险者，证必偏陷，非气血亏于不足，即毒火盛于有余，若规规焉，峻补虞其太实，重泻虞其虚至，第酌之于轻重之间，听浮沉于其际，何藉乎医之有哉？至险而逆者，证已偏陷，而势又猖獗，虚几不及补，毒几无可消，所争在于一线，而间不容发，其机不容少待，犹之入虎穴而取虎子，若存畏缩，何能挽造化于人工也？然所谓补救其偏者，亦甚难矣。识见不真，先迷向往之路；胆力不雄，同归废弛之地；理障未捐，难神变化之用。是必胆与识俱，心随理运者，而后可以语此。夫识见何以鸡真也？有如白者辨其为虚，而抑知有血郁之白；红者辨其为热，而抑知有娇艳之红。密者为凶，得充肥而何妨于密；稀者为吉，有内证而何贵于稀。顶喜其绽，痘不苍而绽归何用；陷则为虚，色若滞而陷岂缘虚。至皮薄者，虑其浆清，有浮衣而非真薄；浆黄者，庆其苍老，有板黄而非真苍。毒滞不松，悞认以为平扁；根窠毒绊，错羡以为能拘。以脓成便为无恙，以痂落即快收功。此由识见之不真，形色之莫辨，一也。作痒者补之于气，咬牙者养之于血；寒战者助阳，咽干者补液。补中健胃，施于食之不思；定志安神，行于夜之不寐。汗多则实表而虑亡阳，解频则固脾而虞气泄。夫固用药之常法，业是者所习熟也。殊不知证有似是而非，仅是毫厘之谬，悞认以非为是，殆至千里之差。每见养血而牙仍斗，助阳而战适增，开胃而食愈不思，安神而躁愈甚。敛汗止泻，俱属抱薪而救火；定痒生津，犹之助桀而为虐。病自炳于星日，昧者竟是蒙聋，此识见之不明，致施治之差讹，二也。胆力何以贵雄也？偏僻之性，固所最忌，设有补不宜重者重而不觉，伐不必过者过而不知，此盖偏之为害而悞不浅也。若见为车薪之焰而仅以杯水之救，见若江河之溃而将撮土之防，可乎不可乎？懵焉任事，病在卤莽，不若曲谨之为愈，趋向既真，而当机畏缩，何如必至之有成也。病故有举手而应心者，有事半而功倍者，有竭其心思尽其药力而始奏效者，盖病有浅深，功自有难易，若概期于速效，药饵未半，更端遂起，是何异功亏一篑，弃井九仞也哉！此胆力之未雄，卒废于半途者，三也。理障何以难捐也？凡人出于臆度者，犹存疑畏；自见为理者，居之而不疑。盖理本无障，执之即为障。略举一二言之。如放标时而升发者，理也；执升发于放标时者，障也。清解于起胀候者，理也；执清解于起胀候者，障也。补拓于灌浆之际，收敛于结痂之时者，理也；若执于是期必拓，是期必收者，皆理之障也。痘有变迁，日期难执。尝有痘虽初放，功不在于升发；时虽起胀，宁必事乎清凉。寓补于泻，何嫌于灌浆而解利；用散为收，何病于结痂而疏发。入门之始而不循规则，是无阶梯；临证之时而必拘绳墨，何以司命？往往株守者，终身迷而不悟，此繇理障之不清，至临证之多乖，四也。前人处方立论，有就证而论证者，有因时而制宜者，有矫前人之僻而言下不无过激者，有虑后人放佚而立论不无拘检者。亦有喜行温补，凡证归于虚论者；有乐于清解，凡证归于热治者。总之，一隅之见不可徇，言筌之迹不可泥。如泥于言筌，即如春夏为顺秋冬为逆之说而拘之，则春夏无不起之痘，秋冬无生全之证矣，有是理乎？如局于一隅，宗文中必致害于血热，信仲阳必致损于气虚。守魏氏而概用温补者，未有不致悞实实而夭折生命者也。贵在因其法而穷其理，汇其纷而归于一，是谓得之。至临证当机，其着见明显者，迎眸自照，不必猜疑。其隐伏莫测者，多似是而非，当必细察其形，详验其色。形色未烛，复于神情而绎之；容有可疑，更于内证而参之，则庶乎似虚寒而反实热者难逃，似有余而反不足者莫掩，似乎易而实危困者何廋，似必毙而实有可生者自在。调之得当，抉元见化毒之工；施之不合，即为伐性之斧。治之得宜，荡涤即保护之丹；用之不当，即为腐肠之药。首尾偏徇，却与中和而适合；小心曲谨，适与败谋而同事。苟非胆与识俱，从心所欲者，何可以语此？<br />

                    <br>
                        　　　　　原痘论<br />
<br />
　　痘一胎毒耳，名之曰痘，取象形之义也。有谓天疮者，以先天所种，非后来之毒也。然所谓先者，非怀娠时母感七情六欲，辛热煿炙之毒，当二五妙合，精行血就时当下之毒也。何也？孩体以精血而成，精血以情欲而媾，有是身则有是毒矣。精血为成身之本，情欲在会合之先，先孰最焉？同一情欲而痘有顺险逆之分，何也？精血厚而情欲淡，更得性恬味薄者，合天地化生之理，得阴阳和合之宜，其禀旺，其毒轻，痘疮自顺。有血旺而精薄，有精强而血虚，或偶为七情所扰，或适为辛热煿炙所乘，至交媾时，或男淡而女炽，或女淡而男浓，是精血不能无病矣，其痘自险。至若积为七情所扰，或嗜厚味无厌，或久服兴阳壮火之药，皆足以致火，洽髓沦肌，更兼男女俱炽，乐及于纵，即精血极旺，而精乃毒精，血为毒血矣。以毒精毒血而成此孕，其能保痘之不逆乎？又有欲泄而强闭以贪欢会，此又逆之最速，不终日而可毙，是谓闷痘。此顺险逆之由分也。究其出也，是痘未出时，果属何象？出则布于周身，未出时着于何地？古来列说纷纷，皆是捕风捉影。不知人身百骸，未生元始之初，先结右肾，谓之命门，以其为受命之门也。其毒如一小樱桃，即结于此脏，如胆之系于肝者然，内所包孕者，仅气而已。顺者其气清，险者其气浊，逆者其气黑。毒惟有囊包孕，故未有感触，藏之若无，一泄而吉凶便判。可见稀痘之方，理之所无。药即刀圭，亦何从而稀之？若可以稀，则可以化之使无矣。有一富翁，晚年得一子，访此道于余。余以此理言之弗听，出得意之方十余以相质，据方有巧思，然虽无益，却亦无损者，余亦不之禁，彼一一如方而预图之。及后出痘，最逆无伦，不及透点而毙。神奇不根于理，总属虚诳。试问清与浊、浊与黑之呈见何如？清者其毒轻，感触其窍，一任气领血载，徐徐而出，出于蕴藏之地，渐而升于脾络，犹太极而分两仪也。自脾而行于肝，势犹宽缓，未之分布，犹两仪而分四象也。次第而至于心肺上乘之地，而始分布于外，犹之四象变化，庶类自繁，热故得以和缓，越三日而见标，渐渐而出，先于头面，次及乎身，以至四体，灌浆结痂，亦自上而下，所以谓心肺之痘为上。气浊者其毒涌盛，遇有感触，非若清者之从容缓布也。一出本位，燔热燥渴，经于脾络，一及乎肝，毒其莫御，非领毒之气受壅，即载毒之血被灼，所以热不三日而即见，不暇论其形色各证，第验筋抽脉惕之象，而证已非轻矣。所以肝经之痘为险。有未及乎肝，而于脾即发者，势尤猛烈，一出本位，毒便猖狂，热及周时，痘即一齐涌出，或见点而累日不起，气血俱受其困，凡通脏腑，无不见其凶象，第验其腹痛唇焦，其余证自恶，此险中带逆，浊而兼黑者，其象如斯。黑者一触其窍，势若炮烈，未及离乎本位，毒即肆虐，并亦不容分布，气受其锢，血受其瘀，凡通肾脏之地，无不听其攻击，即如腰如被杖，屈不能伸，已卜其丧无日矣。要知五脏见证皆出于肾，第肾为禀受之地，诸脏为分布之所，缓急关生死之界，缓一步则毒轻一步。缓而至于心，缓之至者也；肺则次之，故心肺为顺。肝则界于缓急之间，故为险。至于脾则急矣；肾则急而更急，若迅雷之不及掩耳，故为逆。然则肾痘之不救，以人力之不及施也。若谓肾不受毒，诸脏独可以受毒乎？更有变黑归肾之说，得毋以肾为元武，其色故黑耶？若是则赤当归于心，青当归于肝，黄当归于脾，白当归于肺。赤与白，白与黄，痘固宜有之色，青独非所忌乎？何独虑肾而不及肝耶？总以血瘀则黑，血为毒瘀，其毒自不可解，岂有变黑归肾之理乎？有因虚而不起者，必其兼毒盛者也。毒得其轻，虽虚何害？毒若猖狂，气血成何用耶？<br />
　　　　　论气<br />
<br />
　　人身之气，得太极之阳，而神为之主，轻清象天，源于太虚，本于刚健，无形而为形君，无体而能体物，为主命之根，合干道焉。溯有生以前，孩体何肇？如万物之资始干元也。既生以后，长养何从？如万物之畅茂于阳和也。运行不息，无窍不达，如日之经天而行健也。精彩洋溢，润乎一身，如夭乔之敷荣于化日也。卫护于外，六淫不扰，如干阳透地，而阴霾莫能晦其照也。充实于内，至老不衰，如悠久成物，而亘古莫能究其竟也。自孩而少，少而壮，壮而老，旋转一身，周而复始，宛如一贞下起元而太极之干道也。至于塞天地，入水火，变化飞升，何莫非真气之妙用乎？应乎痘疮，气得其正者，透必畅快，胀必如期，顶尖而脚圆，头面先身而至，以见痘之非气弗领，升发于阳而轻清上升之义明矣。包血成晕，不令脚散，磊落分明，不令细碎，虽密必成颗粒，以见气之拘制其毒，而阳刚之义昭矣。放点明润可观，成浆肥黄悦目，收靥结痂，不干不燥，以见气之津液外旺而证敷荣之象矣。红而得白，白而得黄，黄而得老，以见气之运行不息，成血之功而合干健之体矣。痘从无而至有，见点以至成痂，靡不成形于气，以见气之体物不遗之象矣。是气得其正之局也。令毒火太盛而气为毒壅，火太盛而气为火蚀，气本轻清而属阳也，为毒火所虐则不能上升，而痘必倒置，顶必不能尖绽，或平或陷，而反制于毒矣。不能蓄血定位，痘其稠密细碎而界地不分矣。气主乎神，神被火灼，色自不能光泽，或干红，或紫滞，连血亦为不荣矣。气主动荡，一为桎梏，气必不能化毒，或外剥，或内攻，而成熟无望矣，安冀其有终乎？气若不足，则又馁而不振，虽无壅遏侵蚀之患，亦终亏拘领成熟之功。邪正不并立，正气一虚，邪毒进步，变证蜂起，其殆疾如反掌。故毒制于气则吉，气制于毒则凶。气虚而不能驭毒则从补，毒盛而虐陷乎气则当攻。或补气，或攻毒，总不令气为毒害，斯明乎太极之理，而治气莫能出其右矣。<br />
　　　　　论血<br />
<br />
　　人身之血，得太极之阴，重浊象地，禀轻清之气以成其体而具资生，承刚健之气以厚其用而主长养，有乘载之功，柔顺之德，合坤道焉。当胎元包孕，孩体何成？如万物之资生于坤元也。自孩至长，长而至壮，如万物之长养于博厚也。得气而生，得气而旺，如土脉之赖于阳和也。随气运行，周流无滞，如阴柔之以顺为德也。灌溉五脏，荣养一身，旺于内，明足以察秋毫，心足以应万事，当炎暑而不畏热；旺于外，则筋强而力倍，发润而爪华，唇若佻舒而面若杏吐，如夭乔之敷荣于地道也。荣极则枯，旺极则衰，发鬓颁而五色眩，精髓亏而天癸绝，类若草木之零落于冬土，而宛然一太极之坤元也。至于尸解蝉蜕，脱化而躯壳如生，何莫非真阴之妙境乎？应乎痘疮，初见一点红，昭其为痘，以见血之载毒而出，同于载物之功矣。红而能润，色得以呈乎外，以见血不自呈，而需轻清之气明矣。红而能白，白而能黄，黄而能老，血得以化而成脓，以见血不自化，而借刚健之气又明矣。归附周围得以圆净，放白眼鼻得以封塞，黄熟周身得以胀满，以见血随气运，而象顺德之无疆矣。痘本从无而有点，点而递至于成痂，以见痘之皆属血体，而合乎资生之理矣。放点如粟，起胀如豆，浆黄如蜡，以见痘之血体日繁，而合乎博厚之道矣。浆足渐收，成痂落靥，以见痘之收敛于阴，如冬令之解叶辞条而归根于土矣。是皆血之制毒而然也。今反为毒制而血失其正，血本为荣而属阴也，为毒火所烁，痘自不能荣润，轻则焮红而重则紫艳矣。血本运行而流通者也，为枭毒壅阏，痘必血瘀，轻则椒皮紫黯，重则紫背浮萍，黑如洒墨矣。血本赖以滋养者也，为毒火逼迫，血必妄行，而致失血之患矣，尚冀其载毒而出，放白成脓，收痂落靥之境哉？此系血被毒害，而非血之不足也。血若不足，则白而不红，气纵有领毒之功，而血无载毒之力，以致有顶而无盘。气足以包血成圆，血不能以附气成晕，以致空壳无浆。痘赖血体而成脓，毒赖脓成而毒解，脓乏其本，即毒得其轻，气得其旺，亦何能济其缺陷哉？故血虚之证，必当养于平素，以补气之功易，补血之功难也。治血与治气同参，斯妙于治血，而明乎太极之阴者矣。<br />
　　　　　治痘运掌赋<br />
<br />
　　病有表里虚实，药有补泻温凉。取证不可偏据，合外内与脉详。表似虚兮，必合内而评论；证似实兮，更参脉以相商。理在穷源兮，须究其致；不必他求兮，岂可悖常？痘更变而莫测，非若他证可傍。有似虚兮反实，有似热兮反凉。变证百出，千形万状。欲求变幻，先知三项。顺若治而多事，逆若治而招谤。险能通变，治痘贤良。有如热和缓兮体润，神开爽兮如常。淡红其色兮，如杏蕊之舒露；尖绽其形兮，如笋芽之透状。毒火轻浅，气血两旺。渐渐光壮兮，红变为白；气尊血附兮，白变为黄。脓成始于头面，终于四体，次第不紊；珠结肇于人中，末及足胫，阴阳和畅。饮食加餐兮，二便调顺；痂落滋润兮，疤色荣光。何用医林之药石，何须父母之惊慌。假令面颜青惨兮涎涌气促，如畏刀锯兮两目仿徨。腰膝曲而如折，青紫点如萍样。手足撩乱兮，身无安放；啼声不出兮，意甚慌张。洒墨兮四体暨乎胸背，失血兮口便合乎疮疡。腹胀如鼓兮，神情闷乱；额汗如淋兮，厥冷非常。此等逆中最速，闷痘即日能亡。更有立刻可毙，唇舌满口如霜。设若轻与汤剂，反致毁于热肠。　　遍身蚤斑蚊迹，蓝斑焦紫如伤。一片兮蛇皮蚕壳，成粒兮水泡空囊。根坚硬兮黯滞，顶娇嫩兮油光。面目掀肿兮，痘卒不起；四心泛白兮，面不行浆。额攒聚而如麻，颧细碎而平胀。颔下模糊托腮，繇来不吉；颠顶盘聚复釜，自古非祥。功将九仞兮，痰壅气喘；时方发轫兮，咽哑水呛。目之有点兮，按之无粒而必败；形虽磊落兮，根无盘助而堪慌。脓未成而泡涌紫白，同归于尽；浆未行而痒沸燥湿，总属悲伤。顶破干赤兮，痘如剐去；顶破干黑兮，凹似煤坑。地角数点干黑兮，靥似内出而圈不敛；暨其鼻准若是兮，两颧平敛而及印堂。红晕散漫而不附，气离血散而乖张。彻夜无眠兮，浆后岂容如是？终日不食兮，痂后宁保无妨。浆不成痂兮，和皮粘去而如剥；硬痂燥黑兮，嵌入红晕而如镶。头摇身拱，足掷手扬。躁乱不宁，犹之发始；热如炮炽，更甚于曩。痛楚不堪兮，衣衾难动；身如捆绑兮，困苦着床。牵唇鼓颔，寻衣摸裳。手足振战而无措，欲言无语而皇皇。目开睛定兮，口吐涎沫；神情恍惚兮，身无主张。有本逆而不治，有失治而致戕。凡此同归于逆，谩夸痘内岐黄。　　要知何为是险？阅时须要端详。痘使稠密兮，色犹滋润；色或干滞兮，形还稀朗。即使密而兼滞兮，颗粒分明而绽突；其或平而兼陷兮，不至脚塌而空洋。间贯珠而成形兮，余痘尚得充肥；间堆聚而成象兮，诸痘犹能光壮。出之太迟兮，淹滞而神情不迫；出之太骤兮，毒涌而势不猖狂。欲知其密兮，四五相连而拥簇；欲卜其稀兮，单见其形而老苍。大热得静兮，毒随热出而无虑；微热躁乱兮，毒与热闭而宜防。发必期尽，透欲其畅。气不充拓兮，归附则厚；血不红活兮，郛廓则壮。舌刺焦黑兮，痘不焦枯而莫虑；脸若涂朱兮，红中泛顶而休慌。喉间干恶兮，声音能喨；空窍失血兮，目与疮疡。神若昏愦兮，非痰喘而莫弃；狂言谵语兮，非焦紫而能康。唇肿裂而焦黑，腹绞痛而莫当。目下线红，拳毛若槍。皮毛若刺兮，痛犹肤剥；叫喊不已兮，寝食俱亡。此等恶证，皆毒潜藏。痘若磊落，可冀无殃。若夫腰如被杖兮，毒攻本位，遇发始而未可遽绝；头如斧劈兮，毒参阳位，初见痘而还宜审量。作痒兮禁止能定，搔破兮流血流浆。泄泻而痘疮不变，有因利而痘反安康。体战栗兮神不昏，两齿斗兮身安静。痘使陷伏兮，囊窠未隐；精神困乏兮，饮食方强。浆灰白而目未开，脓水薄而痒未作。身不成痂兮，有痘疤而莫虑；面痂干薄兮，渐堆结而何伤？浆停燥实兮，空地复补而可喜；收靥黑薄兮，根窠得泛而无殃。痂干绝无腥臭，须知余毒尚伏。腐烂臭恶如尸，须防生蛆攒痒。发痈发疔，身热不宜炮炽；发斑发疹，红润为泄毒牖窻。浸淫不敛兮，土虚不能制水；溃烂不收兮，火旺烁金之象。疤凸赤兮，因风热所搏；疤凹白兮，因虚陷成坑。　　险居可生可死之界，得生失死之场。援之得兮罔不起，投之一失罔不亡。险证多般，须挈纪纲。一一求之，志无定向；一以贯之，运如反掌。辛温滋补之证繁多，得一真虚而尽括；寒凉攻解之治不同，得一真实而俱囊。穷其真虚真实之源，达其极热极寒之变。权其轻重，较其短长。用补用攻，应必如响。势如宽缓而直达兮，必遵常格；势若急迫而更似是兮，可不穷理而通方。徒据日而定治，寻春于昏夜；第见病而治病，隔靴而搔痒。神理岂规则能定？妙诀惟洞彻阴阳。元阳得足兮，痘无气虚之患；真阴得旺兮，痘无血热之防。邪阳旺而五液亏，阴寒盛而真火灭。阳极则厥而似阴，阴极则躁而似阳。气血得胜兮，毒火退听；毒火雄烈兮，气血灭亡。畏矣哉，邪毒之进退；大矣哉，气血之消长。　　气为阳而毒火侵炙兮，为蚀气，或烦热，或燥渴，口腻如脂，喉间干恶，痘色轻则干而重则滞，极则燥而枯，有舌起芒刺，有唇缩燥硬等象。血为阴而毒火侵炙兮，为燥血，或大便燥结，或小便短赤，夜不成寐，唇焦舌黑，痘或干红，或紫黯，或板黄，或焦黑，收痂燥硬，爬肌搔肉，痂不能落。毒火冲突气分兮热如火炽，为亢阳，或颠狂，或叫喊，或大渴不已，或喜冷思凉，有皮肉拥肿，有面目光亮，有口热如炉，有唇肿如炊，有痘起浮衣，有发空泡，有水泡，有重顶，有迸裂，或气涌，或填胀，或头汗如淋，或面目预肿，过期腐烂。毒火冲突血分兮，为血热，或界地不分，铺红肆溢，或眼赤如朱，或迫血妄行，有从口鼻而出，有从大小便而出，有从疡疮当顶而出，痘或焮红，有紫艳，或发血泡，或发紫泡。毒火盘据气分兮为气滞，不能领毒，痘出不快；不能峻顶，或平或陷；不能化毒，难以成浆，或板或坚或硬；不能成熟，难以拘毒，或密或细，或堆聚成形，或贯珠成象，不能磊落。一身之气，均为毒锢而失其尊。毒火盘据血分兮为血瘀，瘀于内，根窠无晕，有顶无盘，痘色白黯，与肉色无别，难以载毒；瘀于外，根盘紫黯，有发蚤斑，有发蚊迹，有若紫背浮萍，难以成浆。一身之血，悉为毒锢而失其附。毒火外虐兮，轻则抵穿筋骨，头面溃败，毁容残相；重则如失水之鱼，剥肤之木。毒火内虐兮，轻则便脓便血，如木之有蠢；重则溃腑溃脏，如果之腐仁矣。此非气血之不足，咸受毒火之伤残。　　至若气虚不振兮，无能领毒，亦顶平，亦顶陷，有灰有白，为馁而不充，槁而不泽；无能拘毒，脚不能敛；无能蓄血，盘不圆净，或皮薄，或皱软，为不苍老。血虚不荣兮，无能载毒，归附不厚，行浆淡薄，不能发臭，疤不红润，面不荣光，终无血色。　　知其侵炙兮，则知气血之燥烈，急清解以制其火，凉血以润其燥，开其牖而清澈之，不使至于焦枯。可知其冲突兮，则知气血之搏激，急荡涤以攻其毒，苦寒以制其焰，凉血以救其阴，兼于疏表而令宣畅，不使至于外剥。知其盘据兮，则知气血之拘囚，急荡涤以开其闭，破血以导其瘀，兼于疏达，拔其深根而不使内溃。知其气虚不振兮，则知毒无驾驭，或温补以致其旺，或峻补以复其阳，或关锁以禁其虚滑，不使沦于脱去。知其血虚枯槁兮，则知毒无乘载，或滋养以厚其体，或重补以振其浆，不令流于空壳。　　百凡变证，惟此推详。不必以痛为实，以痒为虚，以燥为热，以战为凉。出运之根宗洞达，随在得从心之爽。不求合矩，自不踰方。莫谓参芪非发痘之剂，荡涤非治痘之方；莫谓行浆无寒凉之法，收敛无疏达之商。此理若明，尤得豫而克济；彻彼桑土，迨未雨而可防。毒至溃而攻之，觅犬于见兔；元至脱而回之，补牢于亡羊。知微之显而得预为之地，知风之自而悉致病之详。　　痘出不快兮，主乎升发；必究其繇兮，宁第蝉蜕蜂房。其或表邪外束兮，必解散而毒有出路；饮食停内兮，必食消而毒无拦挡。毒火炽盛兮，夺其势而不使壅遏；气虚不振兮，助其元而令彼发扬。其源得浚，其流自长。贯浆同于一辙，结痂宁有参商？表如太实兮，松之不彻，毒火仍闭而为虐；表若太虚兮，固之不实，真气终泄而为殃。里若太实兮，攻之不畅，气血仍困而受虐；里若太虚兮，补之不实，真元终乏而何浆。实必至于内溃，虚必至于亡阳。更若加乎颠倒，何异抵痘于锋铓？妄冀成脓，求鱼毁网。即此一端，可以推广。　　脓若成而毒未尽，治毒何能遽止？气虽足而血未收，凉血何可松放？不则竟尔收敛，余毒必至彰彰。亦有当收不收，脾气必困中央。此宜实脾燥湿，助痘收敛何妨。口渴不因火炙，生津补液相当。便泻不因火迫，固脾实土为良。心虚不寐兮，自宜定志；胃气不食兮，助纳为强。腠理虚而汗泄，还宜实表；神不守而多言，务使神藏。邪毒净尽兮，悉从乎补；余毒留连兮，可废平章。总归虚治兮，不通之论；不明剥复兮，安用彼相？补必期足，攻必期畅。药不胜病兮，何言九仞？治之过当兮，谁云力量？酌其虚而温之补之，热之固之，不为实实；明其实而凉之泻之，寒之解之，不为虚虚。首尾不拘，惟理是傍。痘若平易，好奇必悞；痘若偏陷，适莫宜亡。常道不谙兮，无比庸俗；寻常不化兮，乌得为良！<br />

                    <br>
                        　　　　　推广规则录<br />
<br />
　　道有元机，阶梯必从规则；学期自得，画一何能推广？孩体初热兮，视其温壮，温则轻而壮则重。温必神爽方轻，躁乱莫庆；壮则痘起犹轻，毒滞尤重。壮热按其燥润兮，润则水济犹轻，燥则亢阳尤重。两眼昏沉兮，如睡未醒；唇口手指瞤惕兮，神情恍恍。胃火上冲而呕吐，邪热下注而倾肠。此因毒趋百窍，是皆出痘之象。吐不必治兮，邪从吐泄；利不必止兮，毒以利畅。其或发搐兮，惟利关节，毋为惊治；其或狂躁兮，惟清烦热，安神必戕。治先疏肌消食，升发透毒为良。表邪因其轻重，轻则前胡荆芥，重则芎苏干葛。风寒可用辛散，风热惟宜清彻。内伤何独不然！食轻麦芽山楂，重必青皮枳实。发痘随证相宜，蝉蜕芦芽桑蛀；咽喉凡痘宜清，牛蒡与夫甘桔。惟有内伤呕吐，甘桔亦宜暂撤。毒盛内伏兮，攻不宜缓；身如火炙兮，早扑可灭。迟则养虎贻患，致令将来无策。无论浆不能化，纵发何能得出？亦有胃寒而呕，脾虚而泻。非因欲痘而然，痘疮偶因发泄。其必目眶低陷，天柱敲侧，足冷头温，神情虚怯，重语声轻，面颜白?光白。必先安胃醒脾，茯苓车前退朮。缩砂陈皮甘草，扁豆莲心配合。方于痘所宜兼，并行不悖拣择。亦令疏肌消食，何异霜而重雪。痘若险中带顺，率由旧章。乃得痘看稀密兮，稀为轻而密为重，稀得荣绽为轻，密更不松尤重。察其色之红白兮，白属血虚而红属血热，白而嫩薄，血真虚也。血虚者，虑其浆清，红而壮热，血真热也，热则防其紫黑，顶平顶陷。有气虚气滞之分：气虚者淡白，气滞者板赤。淡白充拓而可起，板赤疏达而勃勃。根壮根坚，有毒松毒锢之殊。壮者圆绽而松，坚者箍而硬结。圆绽可以弗药，硬结非透可出。活血透毒，起胀时之工夫；凉血清火，成浆前之规则。活血如红花紫草，透毒如山甲蜂房。清火芩连犀角，凉血丹皮地黄。囊壳得松兮，不必再透；色转红活兮，何用再凉？痘犯炽热，凉解何拘首尾；痘若虚寒，温补何妨巅末。淡白而兼色嫩兮，参芪保元为最；淡白而郛壳老苍兮，芎归熟地为良。小水短赤，导赤繇来必用；心烦躁乱，凉膈散快胸堂。疏表以毒透为期，凉解以火清为傍。咽喉时防阻塞，莫犯辛酸冷热；头面时防搔痒，最忌醴秽腥香。皮薄浆清，托里而脓自足；灰白平陷，气足而痘自发煌。痒分虚实，湿为虚而燥为实。虚则倍以参芪，燥者黄连生地。便分滑滞，滞为毒而滑为虚。毒则恶实红花黄连木通滑石，虚则木香诃子茯苓陈皮参朮。亢极作战兮，必燥热而肿赤；气虚寒战兮，必冷白而皱湿。亢极重，以清火而佐散；气虚急，以回阳而俾暖。牙斗于发痘之始，责于肝肾之火伏；齿戛于浆成之后，责于肾肝之少血。虚当重以芎归，热伏勿令火遏。日不思食兮，有胃虚火闭之殊；夜不成寐兮，有心虚热扰之别。邪热迫而液沸，腠理虚而汗泄。总令补泻合宜，勿使虚虚实实。形不松，色不活，水杨汤和入胡荽而可浴；或黑黯，或破伤，化毒丹调入胭脂而急贴。气血锢闭，猪尾膏透活无双；黑黯干红，无价散能令红活。未应收而燥敛，生地重以两许；应回结而湿润不收，薏米防风苓朮。余毒未尽兮审其透伏，伏则疏肌透发，透则活血解毒。体虚而毒未尽，参归化毒汤宜；神爽而热未和，地骨小柴亦得。肢节拥肿，归尾牛膝为君，佐以红花羌活；两目红肿，羚羊荆芥为先，次以甘菊羌活。木通赤芍连翘，燥热生地皆合。热蒸不敛，细茶末收之而可干；和皮脱去，金盖散敷之而自结。种种有实有虚，有寒有热。不得以陷为表虚，以绽为表实，以吐泻为里虚，不吐泻为里实。不可以浆后为虚，浆前为实。痘多疑似，毋为其惑。欲得其真，必详参合。详其似是实非，衡其当务为急。证若偏枯，宜以偏济。证无定局，妙在权宜。以补作泻，以泻作补，究不离乎规则；合乎日期，同乎矩矱，原不下于通方。五行顺叙，即颠倒之元机；颠倒元机，即生克之常理。<br />
　　　　　治痘须知大运论<br />
<br />
　　天以阴阳而运六气，运有小大，小则逐岁而更，大则六十年而易。小大有不合，大运于阳，岁位居阴，是阳中之阴，犹夏日之亥子时也；大运于阴，岁位居阳，是阴中之阳，犹冬日之巳午刻也。民病之应乎运气，在大不在小，不可拘小节，遗其本而专事其末也。譬之星理，以命为主，流年利钝，焉熊移其天局乎？病而于小大俱合无论矣。有于大运则合，岁气相违者，自从其大而略变其间也。此常理也。间有于小则合，于大相违，更有于大运岁气俱违者，偶尔之变，亦当因基变而变应之。如冬温春寒，更有若夏令飞霜，隆冬雷电，时令不无怪异，民病岂无悖常？但不可以常理论也。总以大运为主，不以岁气纷更，强合乎病，又不设成见于胸，惟证为的，与司天不合而自合，庶乎其近道矣。若概谓当先岁气，毋伐天和，似非世则之言。尝稽东垣一以保脾为主，河间一以滋阴为重，子和一以荡涤为先，皆能表表于世，总得挈领提纲，故得一本万殊之妙。不则当年岂无岁气，而必各取其一耶？至于痘证，有独取于辛热，有得意于寒凉，有扼要于保元，是亦治痘之明手，何不见有逐年之分别耶？要知大运之使然，非三氏之偏辟也。如曰偏辟，则当年各操其一以应世，何以得各擅其胜乎？成平以礼乐，勘定以干戈，此世运推迁之理，人事当然之局也。后学不明其故，各效其一而不通变，亦有畏其偏辟而第据证按期，有侈谈岁气以示高卓，皆不知循环之大运者也。余先君养恒治痘，肇于神宗初年，以及谢事，大运寒水，痘多气虚即血热之证，至行浆时而火无不清矣，浆后而毒无不解矣。即有变证，悉属真元不继；纵有火毒未尽，亦不过强弩之末。总归虚治，无不响应。昔魏氏之保元，正是时之真诀也。及予于丁巳至癸亥，尚多气虚，与曩局较若一轨，自甲子而血热者渐多矣，其毒亦渐深矣。向补宜从重者变而宜轻，泻宜从轻者变而宜重。迨及丁卯，所宜重泻者，虽极清极解，而亦弗灵矣。势必荡涤，而元枭之势始杀，然犹放标起胀时之权宜也。至壬申后，荡涤之法向施于成浆前者，竟有首尾而难免者矣。历年以来，居然成一定局，间有宜温补者，不过百中一二而已，见大运转于相火矣。治痘不同，其因如此。试问痘之形色证状，亦有异于前乎？无以异也。第多内证焉耳，伏毒焉耳。痘如稀疏者，其热宜和，乃有非干焦如炙，即头汗如淋；其神宜爽，乃有非啼号不已，即昏愦如迷。唇有不见焮肿而口热如炉，舌腻如脂；目有不见红赤而拳毛倒竖，两颊如朱。色令紫滞，谵妄其宜，每见肥红而语言错乱；色如灰白，厥逆其常，每见焮红而愁肢冷。期至浆满，痛胀何奇，每见放标而即如肤剥；时方透点，烦热何妨，每见落痂而热犹火炽。有时时而干呕者，有频频而腹痛者，证难悉举。使内无伏毒，何以其若是也？使伏毒而仅以规则治之，毒其能治否耶？见相火应病怪异乃尔也。自古气运靡常，纯驳无定，痘故变态靡常，补泻无定，是知今之非昔，其殆日后之非今乎？乃见前贤往哲，道虽不同，其趋一也。若使易地则皆然者矣，讵任胸臆者所可仿佛者哉？予于当事时怀冰兢，惟恐偏僻致悞，庶几屡应屡验，稍可自信。亦有莫挽者，明知其逆不必治，不过热肠所迫耳。<br />
　　　　　论治痘权宜<br />
<br />
　　治痘百千妙诀，不越补泻两途。痘证百千形状，不离气虚血热两项。气见其虚，无证是实；血见其热，无证为虚。得补诸邪自解，宜泻正气自复。补泻之法，用于常则易，用于变则难。人第知其以补为补，以泻为泻之成法耳。不知补泻之变幻，有用补以成其泻，有用泻以成其补者。如痘不起发，以之疏表达里，是以泻为泻也。乃有固中实表，而痘适以起者，非以补成其泻也乎？如浆不能足，以之保元拓里，是以补为补也。乃有凉解疏达，而浆适以足者，非以泻成其补也乎？此《内经》泻东方而以南，补西方而以北也。举一而言，三隅可知。知此则补不必拘于时，泻不必拘于候。时而一以补焉，当不至于助毒；一以泻焉，当不害于损元。时而依期傍候，蹈矩循规，只见行其无事，非为胸中无识矣。于此不能权宜，凡可生之痘，皆沦于不起。然痘家喜补而畏攻者多，信攻而畏补者少；医亦依傍绳墨者多，达权通变者少，往往从补而致毙者，更十居八九也。<br />
　　　　　治痘药性摘要赋<br />
<br />
　　方不合宜，厥疾何瘳？药不明性，方从何合？山楂宽气道而松痘，消食亦宜；桔梗顺肺气而清喉，药中舟楫。蝉蜕发痘之必需，甘草解毒之莫缺。前胡清风热之痰，亦能下气；葛根散肌表之邪，兼能解渴。薄荷清风痰而散惊，钓藤利惊搐而散悸。木通导赤除烦，毒从溺解；牛蒡清喉解毒，邪从肌泄。枳壳下气宽胸，青皮散结消食。槟榔豁痰逐水，杀虫去积；枳实倍于枳壳，推墙倒壁。泽泻利水通淋，猪苓速于泽泻。川芎助清阳而升头角，毒火上炎者宜审；木香理滞气而温脾胃，干红色滞者何涉。大黄驱枭毒而不留，破恶瘀而不守，不令内溃；石膏解烦渴之如烟，退炎炎之火烈，不使焦黑。僵蚕催浆，定痒之一隅；白芷托顶，排脓之偏卒。荆芥散风热而清血中之火，彻上彻下；防风散风邪而行周身之闭，驱风燥湿。生地黄凉血之圣剂，润燥无双；熟地黄补血最良，右莫能出。麻黄发痘而透渊潜，寒胜则宜；陈皮消痰而开逆气，燥烈则撤。升麻升散而上提，火炎必戒；白芍敛阴而退热，莫投血热。山甲力透重围，其性燥烈；地龙无地不透，最能活血。毒凝滞而不透，紫草当行；血干滞而不荣，红花莫失。羚羊清乎肺肝，犀角解乎心热。黄芩泻肺火而凉大肠，失血亦宜；黄连泻诸火而解热毒，干呕圣药。赤芍药破血中之滞气，疗毒壅之腹痛；牡丹皮退阴中之伏火，散血热之气结。桃仁佐大黄而退浮萍，血瘀必用；地丁君红花而散紫黑，毒结尤良。贝母治毒痰而利心肺，桑皮泻肺火而治气逆。滑石利六腑之塞结，溺赤尤宜；杏仁开心气之闭塞，止嗽亦得。连翘足能泻火，花粉可以解渴。当归补血虚之要剂，鹿茸振血冷之几脱。猪尾膏透伏毒之深藏，无价散转黑陷为红活。元府留毒，化之无敌珍珠；毒凝痛楚，定之还须乳没。牛黄护心解毒，清火开痰；琥珀利水除烦，安神散血。黄芪振气虚之不充，排脓托里而实表；人参补真元之不足，滋助五脏而内益。桂为参芪之使，壮血虚冷；附起虚脱之疴，回阳反本。白朮止吐泻而健脾，茯苓利水道而渗湿。金银花解痘后之余毒，地骨皮退痘后之虚热。茯神酸枣，宁毒尽之心虚；诃子肉果，塞脾虚之滑泻。山药助脾而益肾，薏仁收湿而助脾。邪留下部，行走必需牛膝；毒存筋骨，通散无逾羌活。小柴解痘后之潮热，引药入肝而主升提；麦冬清心肺之烦渴，生津补液非虚弗合。元参去浮游之火，解咽痛而快斑；山栀去曲折之火，清肺胃而止衄。木贼草退余毒之目翳，甘菊花疗痘毒之目疾。扁豆莲肉助脾，无嗔无喜；竹叶灯心清心，可出可入。药品浩繁，惟贵精择。纯熟其性，泛应不竭。倘不辨证虚实，必致祸乎苍生；偶或悞投温凉，亦难逃乎天罚。告尔医工，切须戒慎！<br />
　　　　　发热论<br />
<br />
　　痘疮未形，热兆其先。何以其自热始也？盖痘本一先天毒火，毒而系乎先天，毒自内出可知。而且济之于火，其为热毒又可知。热毒发于内而欲达于外，其有不热者乎？然热证繁多，何以则其为痘之热也？毒一萌动，出乎包孕之地，其势旁达，细察其毛窍则耸簇，按其肌肉则瞤惕，唇口必濡跳，手指微抽掣，有似惊意，但惊则显见而迫，彼则隐微更缓耳。其所以然者，以毒寻窍而出故也。其气腥秽冲冲而起，眼必昏沉，胃必呕吐，气浊而神不清，所以然者，以胃与目，神与气，属上焦而主轻清，目更系五液水会之地，为腥秽所干，自摇动而不得清宁矣。凡发热而有是象者，痘之热也。古人验中指独自冷者，亦谓其中指通受纳之关，胃为秽毒所冲而故失其常也。又卜其两耳红筋必轻，紫筋必重，与夫耳骩冷热之辨，亦为耳乃肾之窍，水受火之搏也。然有验有不验者，必合验前象之为最确耳。寂无所感，痘自蓦然而萌动者，其象如斯。若先感寒邪，必鼻流清涕，面颜青惨，翕翕发热，不免于淅淅恶寒，头疼拘缩而无汗，哑儿乌知其疼，验其眉愁是也。若感风热则面赤声重，涕唾稠粘，气粗鼻塞而气热，太阳筋惕，身有微汗。若伤饮食，胸腹按之必愁，弹之如鼓，口中嗳腐酸臭，大便或闭或泻，闭则转气极矢臭，泻则如注，秽臭倍常。惊则面有青气，但不恶寒，手足兢跳而不拘缩，卒然啼哭而若有所见，神情恍惚，如人捕捉，紧抱则安，稍动即悸，甚则或斜视，或上窜，手足拘挛，角弓反张。四者皆客感，本非痘象，然皆足以致痘。痘若因感而动于中，心合痘象而见于外，证虽多般，总不离热。是热也，痘虽未形，而痘之吉凶生死，未始不判于当下。如客感无侵，则毒无阻碍，更得热势和缓，体肤滋润，微兆其欲痘之象，别无可虞之证，将来放点，痘必气领血载，稀疏绽突，荣润可观，吉之兆也。如痘本轻，客邪太重，重在表则腠理闭密而毒无出路，重在里则中宫填塞而毒难宣畅，重在惊则精神虚惕而毒不得振作，纵令痘无可虞之象，而客邪有变痘之虞，是谓险从顺变，而吉中不能无凶矣。若夫壮热烦渴，或大便燥，或小水赤，或不耐衣被者，不必问客邪犯与不犯，热象如是，痘自匪轻，难乎其为吉矣。至于热如火炽，体肤更燥，发渴不已，口热如炉，鼻燥唇裂，目红颊赤，小便癃而大便闭者，此热之盛而凶之至也。乃有遍体燔灼而四肢则冷，体燥如炙而头汗如蒸，有静则燥热如炙，动即汗泄如油，唇口焦裂，舌起芒刺，目红而拳毛倒竖，面赤而板硬如臃，鼻衄成流，溺血如膏，置身体于泥水之中则快，咽冰雪于咽喉之下则爽，有一于此，是热盛之剧，穷凶之至，而与死几邻者也。又有骨节烦疼，腰如被杖，彻夜无眠，身无安放，静则昏愦如迷，躁则如鱼失水，筋抽脉惕，甚至手子足俱扬，皮毛刺痛，甚至衣衾难动，有叫喊而不休，有欲啼号而莫得，目闭者终日不开，直视者终夜不合，舌弄如蛇，天柱倒侧，此等恶证，热如炮烙者有之，头温足冷者有之，唇焦颊赤者有之，青惨黯滞者有之，即一体之中，寒热相判者有之，阴阳殊绝者有之，殆不可以数计也。所以然者，以毒火有隐见之分，非真有寒热之介也。乃若从前所论热之有温有壮，壮而有润有燥，燥而有剧与不剧者，何以故？以毒火有轻重之别，在气在血之不同耳。火毒初萌，有血当其先者，血当其先则血之受毒倍于气；有气当其先者，气当其先则气之受毒倍于血，毒所以有在气在血之证也。血属阴，以阴遇火则自热，火毒得其轻则热自透而能和；气属阳，以阳遇火则热自壮，火毒得其轻则热虽壮而能润。令重者而血当之，身之赖以滋养者惟血，血为烈火煎熬则血失其养，其热自燥而体不得润矣。令重者而气当之，身之赖以运行者惟气，气为壮火所蚀则气失其运，而脉络为之阻塞，遏郁处则冷，冲突处则热似火，汗如蒸矣。重极者而血当之，以有限之血，而抵无涯之火，犹杯水而敌车薪，鼎沸于内则妄行空窍，蓄聚于中则凝结成瘀矣。血至于瘀而气有不受困乎？尚冀其能领毒而发见也耶？不热自有之矣。外见青紫如伤，蓝斑如靛，是其验也。重极者而气当之，以阳刚之性，而撄烈毒之火，阳既亢而毒且厉，阳亢则热极生寒，火极似水，毒厉则萌动即攻，来几欲溃，经络隧道，悉为毒锢，尚冀其能蒸发而炽热也乎？凡见闷乱无声，面颜青黯，是其验也。所以闷痘之毙，不俟终日，总以无所容其发泄焉耳。故热虽发始之证，而热之轻重缓急，不可不知。轻者不治而自愈，缓者从容而可图。重若忽而必败，急若懈而何追。挽回调剂，古人必按痘之形色而后推敲，施于缓者则可，其重且急者，痘虽未形而儿体之生命，已在涉春冰而蹈虎尾。乘痘未及见，毒虽猛而尚未有定位，火虽烈而尚未及燎原，此诚转危就安之机，起死回生之会也。必俟察形验色，其势已成，而牢不可破矣。况乎形从气见，色以血呈，欲卜形色之美恶，即气血安危之机而逆睹矣。欲察气血之机，即发热时之景象而昭然也。谁谓发端非究竟乎？火未至而先烟，雨将至而云合，由来其机如此。得此元关于发热时之调剂，不必求合于痘而自中的。若泛以热治，未有不致误于重而急者矣。<br />

                    <br>
                        　　　　　升发论<br />
<br />
　　升者，提清气以上达也。发者，开百窍以四播也。世俗但知以毒透毒，不知升发之义者也。痘自包孕之地，萌动而起，达于肌肉，见于皮毛，一皆从窍而出，窍有阻塞则毒无出路矣。周于一身，遍于四体，一以头面为主，清气不升则元首蒙蔽矣。舍轻浅之痘，不得沾沾以逐毒为发也。故古人有以升麻葛根汤，谓已发未发俱可用，以葛根能开泄腠理，疏畅百窍，痘得以纵步而出，升麻能提气上升，透发头面，痘得以挈领提纲，其不专以毒逐毒可知。然成方又不可拘者。愚谓痘犯气虚，腠理不疏而自泄，必用干葛，则重泄其表，俾气愈虚，痘反馁而不振矣。痘犯血热，毒火不提而上窜，必用升麻，则更提其焰，俾毒愈涌，致毒反攻头面矣。又有谓一见红点，便忌升麻、干葛，愚谓气虚则气下陷，虚剧者升之而犹未能上达，法必得补而可充，并升麻且不敢用，痘将何由而起？血热则表里壅遏，热剧者疏之而还虞未浚，法必攻之而得畅，并干葛且不敢用，枭毒何自而松？此两说者，各执一定见而不通变，学者不可以概法也。况升发之妙，亦非仅以提为升，以疏为发。疏则第可以逐寒邪，散风热；提则第可以助清阳，发真气。不惟真虚真寒，恶火恶毒所不能调剂，即如饮食停滞，暑湿秽气，孰非阻窍脉而碍气道者，其得以兼摄否耶？存心于此道者，必审其何痘宜疏，当不虚其表；何痘宜升，当不提其毒；何痘宜升发并行，两用而两得其效；何痘可以升发无借，即得以无事为工；何痘宜宽中，何痘宜清彻；何痘以不发为发，不以疏为例；何痘以不升为升，不以提为则。总令气之得以直达，不为毒锢，不为火蚀，不为邪郁，不为秽闭，不使窒碍，不使消阻，得以拘领其毒而出，升发之梗概，庶乎其得之矣。得此机关，苦寒如芩、连，辛热如桂、附，补塞如参、芪，荡涤如硝、黄，何莫非升发之剂？此窍不得，山甲、人牙施于燥热之儿，地龙、尾血投于寒凝之痘，桑蛀、蝉蜕随痘皆宜，据日期而不敢多用，鱼虾鸡笋，钻疮宜禁，凡遇痘而漫无区别，本透毒之利刃，与不能操刀者而反割矣。若是则元之又元，似乎无可适从，要不外于表里虚实之间，轻重缓急之势，验其形色，考其证状，体其神情，参其脉息，一一而端详之，治法与发热之条无两轴也。<br />
　　　　　疏表<br />
<br />
　　发痘机关先辨表，表系痘疮之门户。表若无邪莫过求，表若干邪无出路。疏表必审是何邪，不可混同无区别。冒寒清涕在隆冬，蜜炒麻黄苏与芎。伤风涕唾必稠粘，羌活荆防可去风。风热相兼身燥热，面赤骍骍口腻渴。前胡荆芥葛根宜，莫用辛香与燥湿。表证虽无痘不松，亦宜三味无他择。痘如起发表邪清，不可过用令肌泄。若还表虚痘必痒，表若留邪毒闭塞。亦有表清毒已透，痘出焮红或紫色。此是血热火熬煎，血中之火当俾彻。荆芥一穗妙灵丹，彻始彻终莫计日。<br />
　　　　　达里<br />
<br />
　　发痘机关当究里，痘有未见先伤食。饮食内停中气阻，转运失职脾困苦。纵然痘顺亦淹迟，设一痘险尤难布。要识如何为内伤，口中嗳腐气非常。恒有吐泻交相迫，亦有胸膛难按掌。有转失气甚酸臭，指弹腹声如闷鼓。此等内伤悉非轻，莱菔陈皮枳实君。青皮等味佐桔梗，欲其下降必兼升。有升有降理自然，前胡下气必推陈。木香厚朴姜砂类，气味辛香与燥温。证非燥渴方拟用，不可混作消食论。食若无多仅带消，山楂麦芽亦足应。轻重寒热最宜分，若还倒置痘先困。<br />
古今图书集成医部全录卷四百八十六<br />
<br />
痘疹门<br />
<br />
　　　　救偏琐言【明?费启泰】<br />
<br />
　　　　　痘有首尾疏达诀<br />
<br />
　　此言毒火表里俱盛，令得宣畅，非外感内伤也。　　痘有首尾宜疏达，不可专以痘初发。初发之时固多宜，浆期敛后尤当察。若使表里俱实甚，期在行浆正涌盛。疏表达里不能权，变证百出趋愈远。安望成浆毒化脓，壅遏毒火成内攻。浆期已得此中窍，期在收痂又当晓。谩道回浆宜敛阴，宜疏反敛终不清。致毒留连难跳脱，红晕依然痂燥黑。轻则缠扰重则毙，多因悞敛少清彻。谩道浆后证无实，犹宜松达反令塞。毒痂抓肉不能落，余毒般般无休歇。轻发痈疔重必闷，误将恶毒为虚论。首尾疏达痘如何，恶毒为殃何用多。片云能使日光晦，前后工夫须合符。有一不侔知未靖，余氛未殄得非荼。证一炮热尚如曩，余象和平那算康。痛苦神情仍未释，痘虽许可怎无伤？浆信肥浓形足羡，色犹焮赤可云祥。形色神情俱似可，一恶当头未肯降。一恶深藏根未拔，能亏九仞至沦亡。只此类推余可概，可拘末路不通方。更有一痘最为奇，痘出稀疏绽且肥。起胀成浆犹似顺，顺中倏尔变崎蹊。逆嫌一点非虚话，结局雄疔要害踞。有痘稠密颇多虞，前局多虞后转移。从此递看浑似顺，顺中恒有伏干戈。前途弃甲从旁刺，结局疔痍遍体罹。早觉尚能谋治策，昧即攻心殒刻期。恶毒难靖犹难测，疏达工夫可忽微？<br />
　　　　　痘有不宜疏达诀<br />
<br />
　　痘有始终忌疏达，不第行浆收靥时。证犯气虚难振作，发始须当预护持。痘赖气领方能透，虚更疏兮有何窦。毛窍况以气为卫，卫已疏泄何堪再？纵有客感谓伤气，非若表实伤风例。疏邪还宜兼实表，竟尔疏邪焉得起？气能充塞令毒畅，气虚里实犹希旺。借令通达混同施，里若亏兮损何地？即有停滞谓伤脾，非若脾强伤食例。消食毋使脾受亏，脾气虚亏痘必危。莫谓放标功有待，始之不谨终何赖？<br />
　　　　　放点证治准<br />
<br />
　　痘未见点，豫卜其为吉为凶，惟于神情证象而求之，脉理而参之，然非极美极恶者未易镜其将来也。放点则有形可察，有色可详，顺逆险三途，昭然而睹矣。盖形成于气，色根乎血，气正则拘领其毒。毒有所拘，痘虽密而得定其位，不糊模，不细碎，颗粒分明，而脚必周净；毒有所领，毒易达于外，痘虽密，顶绽突而囊苍老，此气得其正而形其无间也。血正则荣载其毒，毒有所载，痘虽密而能安其位，根有盘助，囊厚其藏而饶涵泳；毒受其荣，痘不燥濇，形虽密，淡而不白，红而不娇，此血得其正而色其无咎也。反此则气血反受毒制。可知有表里俱虚而出不快者，有表里俱实而毒壅滞者，有气血虚馁皮薄而色白者，有毒火炽盛形恶而色恶者，千形万态，总由此出，详别证治于后。　　放点于热三日后，身凉神爽，颗粒松朗，淡红苍老，其余可知为顺，不必服药。　　放点，热不一日，烈热干炮，带火而出，不论稀密，色一紫艳或焮红，其他可知。此枭毒烈火，及早图之，不致日后内溃。急以攻毒清火，带清肌透发，不可以初见而玩忽也。　　放点，有身不见热，神情困倦，偶因四旁痘气相感而出见痘，色淡皮薄，此腠理不密，肌肉不固，不能约束而然也，不宜疏散，防日后有痒塌之患，以调中汤主之。　　放点，有先因吐泻困倦，头温足冷，适感时行而出，色淡囊薄而淹滞不起者，此气虚不振，不能透发，宜以升发中即兼治本，免日后有倒陷之患。　　放点，有热如火炽，紫艳焮红，神情躁乱，累日不松而不起者，急宜攻毒凉血，清火疏肌以透之。　　放点，有仅数粒，色不甚红，亦有甚白，身体温和，神情清爽，不谙者目之为顺，不知其囊窠累日不见粗壮，痘色不见光肥，浮沉其间，名为等伴痘。先见数点者报痘也，四五日后，身必忽然大热，神即昏愦，大队枭毒，一时涌出，其痘稠密紫黯，大都不起明者，即与挑破，吮松其毒，以药胭脂贴之，内服猪尾膏、通天散，活血疏透。来势猖狂，法必荡涤，庶可救。　　放点，有毒火雄烈，气血不能约束，一齐涌出，火热如焚，急宜攻毒凉血清火。　　放点，热犹火灼，干燥如烟，神情躁乱，不论稀稠，急宜攻毒凉血，清肌散火。缓则母内攻，恐无及矣。　　放点，痘色干滞矾红，身宜壮热而反凉者，以毒火遏郁于内，非真凉也。急宜散火疏肌，活血透发，俟火透而后清凉，不宜遽与清火。　　放点，痘甚稀疏，却间蚤斑，或间紫黯，有若紫背浮萍，或犯贯珠堆簇，神情愁闷，及诸股痛楚之类，多因恶毒盘据于内，表里故不相符，不可因其稀而致忽也，即当攻其伏毒，松肌活血。　　放点，有唇烈焮肿甚，有焦黑如煤，或口中秽气不堪，或舌起芒刺，此毒火犯胃，急宜重以清火凉血解毒，重必攻之。　　放点，皮毛刺痛，衣衾苦动，此毒壅于肺，急宜重以攻毒，松肌透发。失治，至行浆时，脓根不起，必至燥痒而毙。　　放点，筋抽脉惕，叫喊不已者，此伏毒在肝，宜疏肝，毒重必宜攻，有咬牙者亦如之。　　放点，谵语狂烦，如见鬼祟，此毒火迷心，宜凉血清火；兼之身热如烙，或诸般痛楚者，尤宜攻毒。　　放点，骨节烦疼，更有腰如被杖，此毒在于肾，大都不起，攻毒刻不容缓。　　放点，拳毛倒竖，目泡下有血丝，如线绊于其处，或腹痛不已，身热如火，肢冷如冰，此毒伏于脾，急宜攻毒，兼清肌透发。　　放点，小水有如腌鱼汁，有鲜血如红花膏，此毒火下注小肠，急宜攻毒凉血，鼻衄成流者亦然。　　放点，大便欲解不解，或解时疾首蹙頞，所解如漆如胶，有若瘀血，有若羊粪者，此毒注大肠，急宜攻毒，因势而利导之。　　放点，大便暴注如倾，有纯解清水而躁乱者，此火扰大肠，宜分理凉大肠。五脏伏火伏毒，惟下利稍轻，以大肠为传送之地，虽壅滞艰塞，终得因势利导。　　放点，颗粒稀疏，囊窠饱满，而色有矾红，有紫艳，有晦色，此毒火在于血分也，宜解血分之毒，清血中之火。　　放点，有归附甚厚，而囊窠不松，或平或陷，比血至而气不至也，宜宽气道，松肌疏透；兼他证凶暴者，必下之。　　放点，有郛壳圆满，而盘助干滞，此气至而血不至也，宜清荣活血；兼他证猖狂者必攻之。　　放点，有外感未愈，或风或寒，或风热，或轻或重，有累日不起，有超而不快，此为表实，审其何邪而疏解之，令毒有出路。　　放点，有饮食未消，中宫阻塞，口中嗳腐酸臭，腹内饱闷，痘出不快者，是为里实，急宜消化，令得宣畅。放点证治之大略也，由此而推之，其余可概矣。<br />
　　　　　稀有内证<br />
<br />
　　痘欲其稀，稀则毒轻。不知稀而有内证，非真稀也。透于外，其毒则为痘。藏于中，其毒则见证或躁乱，或痛楚，或干呕，或昏迷，或失血，或叫喊，或洞泻，或艰塞，或大渴不已，或脉惕筋抽，或咬牙弄舌，内证甚多，类此是也。无论气血不足，即使有余，亦为毒所锢闭而陷于无用，于囊窠不能松绽，痘色不能红活，非血郁而白，即干红而滞，或紫艳，或深红，或间斑点，唇黑如煤，顶黯如焠，非壮热如炮即身凉而躁，痘即可以数纪，亦何贵其稀也。尽有顶绽如珠，光明润泽，一犯内证，便非真稀。明者烛其故，随其证之所至，或宜疏，或宜达，或宜清火，或宜攻毒，或宜破瘀，或宜透发，乘毒未张大，及早图之，容可保全生命矣。　　总诀<br />
　　外稀尤贵内安和，内不安和稀用何？重必内攻轻内扰，蚤图犹得幸无疴。<br />
　　　　　密有充肥<br />
<br />
　　痘畏其密，密则毒盛。不知密得充肥，其毒虽盛，而气血颇饶。气血虽饶，而或陷害于毒，亦何能发透于外而睹其充肥？今充肥则气血不为毒害可知。充肥则气血又得以制其毒，而化毒又可知，其毒虽盛何畏焉？外有热炽如火，或绛红，或紫艳，或烦躁，痘虽充肥，毒亦猛烈，较之深藏隐伏者，彼得发见于外耳，又不得概以充肥而目之也。　　总诀<br />
　　毒无壅滞痘充肥，痘得充肥正有余。更得淡红滋润色，纵然稠密莫踌蹰。<br />
　　　　　陷有毒滞<br />
<br />
　　气不能充则顶陷，陷则虚，无疑矣。然必皮薄色淡，方合虚局。若囊厚色苍，气之本体已具，未有气虚而囊不薄色不嫩者也。以气为壮火所蚀，壅遏不能上达，以故陷而不满，不惟囊厚而且臃肿，不惟色老而且干滞，尚有别证可参，与虚陷自是迥别。每见时师不审其由，一见顶陷便谓气虚，亦不识根脚之如何为敛，如何为塌，如何为根松，如何为毒绊，因其顶陷连脚，亦混言之，曰：此痘脚塌顶陷，并血亦牵在其中，则曰：气血两虚，必须大补，贸贸焉竟以参芪保元固本，以实投实，致悞者不可胜纪矣。悲夫！　　总诀<br />
　　痘疮顶陷若茱萸，囊老干红岂是虚？气因毒滞无能峻，毒得松兮气自尊。<br />
　　　　　绽有囊薄<br />
<br />
　　气尊于中则绽，绽则气似足，然绽而不苍，是空抬虚壳也，绽何取焉？气虚不能卫护，郛壳随毒而起，虽若圆满而实飘薄，其色淡白，虽红亦嫩，体必温凉，人必懒倦，无论气虚不实，其血亦自不足，不得目其磊落而可喜也。其本质与娇红同体，薄似浮衣，证自迥别。乘气血未至离散，及时早图，未始不可以转移也。不则必至痒塌而毙。　　总诀<br />
　　气虚顶绽痘空囊，绽若囊空反不祥。浮抬不实成何用，及早扶元免破伤。<br />
　　　　　薄有浮衣<br />
<br />
　　痘疮皮薄，自是气虚。盖皮毛属肺，肺主气，痘之囊窠厚薄，顶绽顶陷，苍老皱嫩，皆气主之，未有皮薄而气不虚者也。独有浮衣则不然。毒火猛烈，冲突皮肤，其苦皮随其炮炽而起，如汤火炮燃之象，较之气虚之薄，其薄更有甚焉者。孰知其本然囊窠，尚伏而未起，毒火一清，本体自透，渐成苍老，然果何以辨其为浮衣也？其道一以贯之，气虚之薄，其体自凉，其盘自淡，其神必倦，口不腻渴，大小便如常，诸凡火象，自尔不犯，是为真薄。若盘晕焮赤，燥渴神烦，身热如焚，或小便沁红，大便闭结，或倾肠直注，不必一一如是，有一二干证，的确烈火无逃者，余即有似虚似寒，间乎其间，正其热剧隐伏之故，非双关两属之证也。若以气虚治，助其烈火，闭其毛窍，不得发泄其外，浮衣势必破碎，如干豆皮，内囊肉色燥赤如剥兔，并空隙之地亦散漫游红，烦躁扰乱，而莫可救药矣。似是而非，可不明辨也乎？　　总诀<br />

                    <br>
                        　　皮薄身凉属气虚，皮毛火逼起浮衣。窠囊毒涌同于薄，一得清肌即转移。<br />
　　　　　平扁与不松辨<br />
<br />
　　何为不松？板实而不畅满也。何为平扁？馁乏而不充拓也。其形若似，其致不同，一属于虚，一属于实。然实亦有不同，一有可生，一有必毙。囊窠板实，气为毒滞，以故不能畅满。若血犹归附，受困惟在于气，一治其毒，毒杀其势，气得以伸其转运，血因以佐其流通，气运血随而痘自松，其可生者此耳。令气血俱为遏郁者，囊固不松，根亦无晕，所谓痘色与肉色一般，此气血俱不至之痘也，无可救药。如身凉人静，囊软色淡，绝无干燥壅滞之象，是谓平扁，由气虚而不能峻顶也，早宜保元汤倍用黄芪而振气，内力得旺而气尊于中矣。虚实补泻之界，不可以不明辨也。　　总诀<br />
　　毒滞囊窠谓不松，气虚平扁莫能充。不松形色无柔嫩，平扁何曾有板痈。<br />
　　　　　气拘与毒绊辨<br />
<br />
　　上文平扁与不松，指痘之窠囊而言；此拘与绊，指痘之根脚而言也。根主盘晕而属血，血随气以为通塞。气得其令，则毒受制于气，气能以蓄血定位，拘敛其根，不使旁溢，盘晕能圆，壮而红润，是气交则圆必周净之谓也，是为气拘。若气失其令，受制于毒，气为毒锢，窠囊固不得松，而盘亦紧束如箍，按之结硬，则根无盘晕矣。是痘神情大都躁乱而体则不热者，此属不治。所谓阳毒易治，阴毒难理。　　总诀<br />
　　毒绊根窠似气拘，气拘盘蓄痘充肥。绊其紧束根坚硬，并亦无盘泪必挥。<br />
　　　　　娇红非血热辨<br />
<br />
　　红者血之体也，血因火动而呈其色也。痘不遇火，虽红必淡，红则为火迫矣。故古人有言曰：红属血热。良有以也。盖指红深者而言，非所云娇也。娇则气固不足，连血亦虚，无几之血，为无根之火，游行于皮肤间，故虽红而实娇，口必不腻，热必不壮，囊窠不能厚，日后必至败于痒塌，其痘最恶。所以谓红而嫩不若白而老。嫩者娇之谓也。　　总诀<br />
　　痘令深红是火炎，水红榴子又虚看。血虚气弱娇何嫩，皮薄浆清痒必缠。<br />
　　　　　血郁非气虚辨<br />
<br />
　　白属气虚，自古言之。何以既白矣，而云非虚也？盖血着于外则红，郁于内则白。血受毒郁，则血不能灌输于痘，而潜伏于内，所谓血不至之痘也。然其空隙之地，必有朱砂斑点杂于其中；即未必其然，或有数点紫滞干红而露其朕兆者，即痘无可凭，或神情躁乱，唇口焦裂，浊腻如脂，或衄血溺血，舌弄如蛇之类，色虽隐伏，端倪自见。若以气虚治，投于丁香、姜、桂之属，不俄顷而遍体焦紫矣。　　总诀<br />
　　毒壅血郁不流通，血郁难呈载毒功。白即似虚机自露，细心参合掩何从。<br />
　　　　　起胀证治准<br />
<br />
　　痘之根透则为起，囊绽则为胀，起居先而胀继之者也。痘初放点，其粒如菽，递及五朝，前后表里，得以无邪，痘疮不至偏陷，纵步而出，根透囊绽，菽而至于如豆，是谓起胀，毒其尽行于肌表矣。以毒达于外，痘故得以起胀也。其象眼封鼻塞，气尊血附，顶白根红，白而且肥，红而能淡，光壮如珠，身体温和，神清气爽，饮食二便如常，是起胀之顺者也，勿药有喜，其斯之谓欤！　　起胀时，若表邪未尽，致毒不能尽行肌表，向来痰唾稠粘，或鼻流清涕，或面赤多泪，或面青声重，或翕翕发热，或淅淅恶寒，或毫窍直竖，至此犹末霍然，痘必未能起胀，仍必疏肌达表而兼升发。古人言一见红点，便忌升麻、干葛，不可拘也。　　起胀时，若有宿食未消，致毒阻塞于内，向来胸膈不宽，按之眉愁，口中嗳腐酸臭，转失气极臭，至此犹未跳脱，痘必应至不至，仍以宽中化食而兼升发。古人言治杂证一寸，痘子落后一丈，不可训也。　　起胀时，表里无邪，虽无阻碍，气虚血弱，痘虽起胀而少光壮，淡白而不苍老，眼不甚封，鼻不甚塞，脚虽不塌，顶不能绽，体静温和者，稍稍解毒中，即当渐补气血，温中保脾，如保元汤加芎、归、木香、僵蚕、白芷、山楂，量用解毒一二味，以预防浆后泄泻倒陷之患。　　起胀时，有气血虚剧，不惟温而且冷，不但静而且倦，不惟白而更嫩，不但不老而且皱薄，顶陷而兼脚塌，重语声轻，眼不能封，鼻不能塞，淹淹不振而不起胀者，即当大剂保元汤加芎、归、鹿茸以峻补气血，或丁香、桂、附以振作元阳。参、芪太重，必须济以山楂，以此味能行参、芪之滞，不减参、芪之力，此用药相济之法，不可不知。桂、附量视缓急。参、芪、鹿茸，迟则殆无及矣。此偏于不及者，大略治法也。　　起胀时，至若毒火猛烈，更有伏火伏毒，郁于皮毛，痛如肤剥，衣衾难动，期虽起胀，竟累日壅遏者；有毒参阳位，面目焮肿而痘不肿者；有毒滞于顶，根起而囊不松者；有一身之内，通塞不均，冲突处则重顶，甚则涌泡，遏郁处或平或陷，甚至连窠囊亦板实者；亦有窠粒周围，贴抱一圈，状如珠壳者；有毒拥皮肉，痘虽粗大板而平者。此等枭毒在于气分，不拘痘色红与白、紫与黯，必用荡涤之剂，佐以青皮、赤芍、荆芥、牛蒡、木通、蝉蜕，用山楂两许，煎汤代水以治之，重以桑虫透发，庶气不为毒锢，气得以畅达而痘起胀矣。古人言气不可亏，不可法也。　　起胀时，有诸痘未浆，并有未及放白数点，先已黄熟者；有半为热毒燔灼，半为伏毒锢闭，一则铺红肆溢，一则痘若水珠者；有通身或紫黯，或紫艳，或焮红，或矾红，或晦色，或间朱砂斑点，或紫背浮萍，或失血空窍者。此等热毒，在于血分，不拘痘之日期，亦必以荡涤为主，佐以桃仁、赤芍、紫草、地丁、丹皮、荆芥、木通、猪尾膏、地龙，以散其凝结之毒，庶血不为毒瘀，得以通达而痘自起胀矣。古人言补血之功难，须当养于平素之说，不可泥也。　　假令毒火发见于外，热如火炽，烦渴不已，口热如炉，不拘在气在血，均以石膏、芩、连、犀角，或四圣散、金汁等类，以制其阳光烈火，庶气血两不受炙，痘其得以起胀而荣润矣。古人言疹爱清凉痘要温，不得以此痘律也。　　起胀时，有根起而囊少胀，起胀而或少充，充而色或少润，润而热有未和，是毒火未得宣畅，概以疏透清解，固无事于荡涤，亦不必过以寒凉，尤不宜妄用辛热，亦不当便用温补，但以连翘、牛蒡、生地、丹皮、红花、山楂、甘草、荆芥穗之类，稍以白芷、僵蚕、桑虫、占米以催浆拓顶。火虽不炽，清之则热得以和平，色得以滋润，行浆而浆得以洋溢；毒虽不盛，解之则囊得以松泛，毒得以化浆，至收结而不为余毒缠扰。清解之法，常规原以此期。痘至五六日，大都起胀，起胀则毒在外，毒既在外而清之解之，则毒无寒凝之虑。痘方起胀，则浆未及行，而里未虚，乘未虚而清之解之，则痘无内虚倒陷之患。而孰知过与不及，不可以常理论也欤？<br />
　　　　　攻毒总诀<br />
<br />
　　问痘如何有用攻，伏毒伏火岂堪容！毒火松透稠无害，毒火深藏稀亦凶。细究神情暨见证，察形验色皎如星。上焦冲突如泉衄，舌刺唇焦与炙同。下迫小肠溲是血，大肠逼迫苦难禁。拂郁皮毛病似剥，啼号不已虐中宫。胸堂壅遏躁如嗔，日夜无眠扰不宁。痰一因之迷上窍，气雄烦闷叩无声。静不静兮躁不躁，愁容可掬畏人亲。骨节烦疼腰似杖，筋抽脉惕状如惊。遍体炎炎骇热深，更呀四体有如冰。通身汗涌令人畏，尤怪身焦首似蒸。毒涌肌肉周身板，焮肿如吹痘却平。拥突如桃名疙??合，痘疮未见毒先行。痘未胀时面预肿，额颧未起眼先封。赤眼泡下绕红丝，倒竖拳毛人未知。遍躯晦滞如蒙垢，口舌无皮秽气喷。两颊焮红无点粒，发始牙争舌不宁。报点歪斜黑陷硬，一齐涌出细如针。紫背浮萍斑似蚤，犯一稀稠总不论。贯珠搅簇又堪嗟，蟹爪游蚕(艹瓢)上沙。燕蟢二窝并鸟迹，迭钱鼠迹及螺疔。雁行珠壳蛇皮类，履底环珠总象形。其在部位亦多名，覆釜蒙头两截分。琐项缠腰双锁口，托腮攒背与攒胸。披肩囊腹咽关属，抱鬓蒙骩及锁唇。鳞坐囊球暨抱膝，随地逢之莫觑轻。色有紫艳有深红，紫滞干红又不同。紫类鸡冠花是艳，深其无异绛桃红。滞色犹如花木笔，干如纸色有矾红。若比青莲滞更恶，椒皮干色恶无伦。有顶平平若烙炮，有顶如煤类火烧。有顶陷下根红肿，有顶尖圆色紫焦。痘色颇佳多恶证，痘稀色白见雄标。飞浆迭见黄如蜡，发泡看来似荸桃。有白有紫有色黑，或粗或细毒咸枭。那般痘色那般形，见证神情总毒伏。毒伏于内血受瘀，毒伏于内气受锢。毒轻本受气血制，惨彼气血亦归毒。是痘生成必内溃，除却荡涤无生路。纵使不能一一苏，舍此千中无一复。前人列于不治条，后人模糊傍矩矱。亦有识者谓实病，懊叹婴儿是天命。天假千虑之一得，杀身恶毒容稍灭。恶毒驱兮气血畅，气血融通痘自放。气领血载功自全，顶白根红自光壮。即使贯珠堆聚类，亦得松抬无敢抗。气煦血化浆自成，不借参芪保元神。成痂落靥无侵蚀，胃自开强脾自实。此痘不拘儿厚薄，不拘未痘先病弱。不拘眼下便已泻，不拘眼下便闭结。不拘成浆宜保脾，不拘痘后须调理。寻常之法治寻常，不可将来抵恶灼。枭毒不驱是纵虎，驱之不尽防窃发。若使反以补为良，可叹适以赍盗粮。有虑儿虚且傍稳，坐视匍匐将入井。从来有病则病受，始终细细宜详究。犯此尤当及早图，更须绝顶方驻足。但凭浆后胃日强，夜卧日高犹未足。落痂体快与身凉，笑口欢容无稍楚。方是枭毒尽无余，才得修文偃却武。<br />
　　　　　申明鼻衄<br />
<br />
　　痘疮鼻衄，与杂证鼻衄不同。杂证不过迫于肺经浮游之火，清之立解；纵有为积热所致，势亦猖獗者有之，要无内溃之惨。痘乃先天毒火，不衄则已，衄则烈毒内乱，五脏沸腾，致血妄行，空窍点点，皆毒血也，非等闲邪火可例。势必荡涤而佐以凉解，庶可治其虐焰。不则毒血瘀内，毒瘀于内，其有不溃者乎？内至于溃，其有得生者乎？若仅以犀角地黄之剂而希止之，是有扬汤止沸，非锅底抽薪之法也。是证甚多，以下攻毒之验，总难笔记，附其一以证其概。<br />
　　　　　申明舌刺咽干<br />
<br />
　　舌苔如刺，咽干如炙，伤寒杂证见之，亦阳盛阴亏之象，然扶阴抑阳，其卮可解。痘疮若见，总烈毒肆虐，以非仅煿炙而已也。轻则干憔，重则焦黑，亦必溃而后已。总系咽喉之毒，所以咽哑水呛，并为逆证。舌刺如芒者，不治。欲解其围，非荡涤不可。即使攻之，亦必早图，乃克有济，不当目之于泛常也。<br />
　　　　　申明溺血<br />
<br />
　　痘疮失血，列于不治，总以烈毒内攻也，况出自小肠乎？故五淋惟血尤重，痘疮犯此可知。凉血清毒，固是证之首务，而无斩关之剂以驱逐之，纵极清极凉，仅足以缓其流，难以澄其源也。<br />
　　　　　申明大肠逼迫<br />
<br />
　　大肠为传送之官，通利易，结实难，故大便之实与泻，中气之虚实因之。所以古人治痘，用木香异功散，以预防其滑泻。而孰知枭毒深藏之痘，不为气领，不为血载，表里壅塞，发泄无门，因有传送之隙可乘，毒其腾涌于此矣。肠既毒涌，下注逼迫，自欲解而仍不得解，诚能因势而利导之，俾毒得以宣畅，则气血融通而痘其发皇矣。<br />
　　　　　申明拂郁皮毛<br />
<br />
　　痘未分布而毒先涌发如疖者，名为疙瘩块。痘未及乎肌肉，而毒之锋颕先射乎皮毛，谓之颕毒。稍一孾之，痛如肤剥者是也。此不早图，任其肆虐，七八朝必至燥痒外剥而毙，毒之最恶者也。<br />
　　　　　申明啼号不已<br />
<br />
　　啼哭婴儿之常态，至于不已，非烦热所致，即痛之使然，而可虑矣。声必急骤，面必愁容，与常态自是不同。即使烦热痛楚，其因别证，如蛔结食积、疮疡疖毒等类，亦无事于荡涤者。惟痘疮犯此，中藏伏毒，毒则扰，扰则攻，攻则溃，所以叫喊不已者不治，非不可救药也，正不知有此治法耳。<br />
　　　　　申明胸堂壅遏日夜无眠<br />
<br />
　　胸堂乃上焦心肺之地，最轻清而邪不易犯者。然六淫惟火上炎而易及，干于心则以火济火而神自不宁，干于肺则金被火烁而躁自不觉。况此火更出于毒，病不止于燔灼，轻则内扰，眉宇不舒，重则内攻，如鱼失水，日夜无眠，所必至矣。轻者导赤可解，重者必需攻逐，不则养虎贻患。是证施于未见，使痘可以成颗；施于已见，细碎可以退去。凡猖獗之证，在三日后，内已受攻，无及矣。<br />
　　　　　申明痰迷上窍昏闷无声<br />
<br />
　　心之气，出于肺而为声，其窍若管钥焉。窍为痰迷，痰因气闭，气因毒滞，毒气弥漫，痰迷心窍。盖心为神明之官，迷则神自不清，闭则声自不出矣。详其痘疮皮肉壅肿，紫滞焮红，壮热气粗者，方合是证。<br />
　　　　　申明静躁无定愁容可掬<br />
<br />
　　凡静则病退，躁则病进。至于似乎静而卒不容安，似乎躁而若为所禁，满面愁容，凡所遇而增恶焉，较之狂躁者更重。甚至有天柱倾倒，刻不能支者矣。痘疮犯此，无论热如炮烙，紫艳深红，见其热毒内扰，即身体温和，痘色黯滞者，尤见其热毒固闭，而故身无安放也。与气虚困倦，自是霄壤。<br />
　　　　　申明骨节烦疼腰如被杖<br />
<br />
　　痘疮包孕，在于肾脏。腰者肾之候也，骨亦属肾，此地若痛，是于发动之地，便即肆虚，乌能历日期，待朝数，而施功于次第也？纵有良法，苦不及施，犹之迅雷不及掩耳。所以腰如被杖者，为不治。惟于痘未见点，萌芽甫动，得以即挫其锋，庶可挽回于万一。若一见点，本脏便坏，惟有待毙而已。若清溪章继美之痘，是一验也。<br />

                    </div></div><hr><script charset='utf-8' src='../../js/footer.js'></script></body></html>