<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法神农本草经疏' />
<script src='../highlight/highlight.pack.js'></script>
<link rel='stylesheet' type='text/css' href='../highlight/styles/monokai.css'/>

<link rel='stylesheet' href='../fenxiang/dist/css/share.min.css'>
<script src='../fenxiang/src/js/social-share.js'></script>
<script src='../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><div class='div1'><div class='biaoti'><center>神农本草经疏</center></div><div class='fo'><center>经文出处:来自殆知阁</center><br/><br>
                        　　钦定四库全书　　　　　子部五<br />
　　神农本草经疏　　　　　医家类<br />
　　提要<br />
　　【臣】等谨案神农本草经疏三十卷明缪希雍撰希雍字仲淳常熟人王绍徽防将録中有其名以配水浒传之神医安道全以精于脉理故也是编分本草为十部首玉石次草次木次人次兽次禽次虫鱼次果次米谷次菜皆以神农本经为主而发明之附以名家主治药味禁忌次序悉依宋大观中证类本草部分混杂者为之移正首为序例二卷论三十余首备列七方十剂及古人用药之要自序云据经以疏义縁义以致用防互以尽其长简悮以防其失是也喻昌尝言古今本草止述药性之功能惟缪氏兼述药性之过劣不知草木之性正取其偏以适人之用其过劣又何必言然药类繁多性味互异与其失于临时不若愼于其始希雍特为分析俾人知药之利亦知药之害用意良苦虽征引该洽不如李时珍之纲目而简便易从要亦未可轻议耳乾隆四十三年三月恭校上<br />
　　总纂官【臣】纪昀【臣】陆锡熊【臣】孙士毅<br />
　　总　校　官【臣】陆　费　墀<br />
<br />
<br />
<br />
<br />
<br />
<br />
<br />
<br />
<br />
　　神农本草经疏原序<br />
　　神农本草经者古三坟之一也其成于黄帝之世乎观其尝药别味对病主治施之百世无可逾越其为开天大圣悯生民疾苦于饮食衣服之外复设鍼石药物用拯夭札俾得尽其天年是已原夫药之生也气禀乎天味成乎地性在其间气为阳味为隂五味四气各归其类斯亲上亲下之义也既述之以本性又制之以君臣合之以佐使以成其攻邪已疾之能遂使无情之用同诸有识自非生而神灵防契万物者其孰能与于斯乎去古滋逺民性滋漓心识麤浮莫能研精殚思深入要而不察乎即象即理物物昭然弭疾延年功力自着正以三坟之书言大道也言其然而不言其所以然言亦象也予因据经以疏义缘义以致用叅互以尽其长简误以防其失而复详列病忌药忌以别其微条析诸药应病分门以究其用刋定七方十剂以定其法阐发五藏苦欲补泻以畅其神著论三十余首以通古今之变始悉一经之趣命之曰神农本草经疏读之者宜因疏以通经因经以契往俾炎黄之旨晦而复明药物之生利而罔害乃余述疏意也余生也晚亲年已衰得于禀者固薄故少善病长嗜方技僻躭药妙顾念自昔仙人道士靡不悉由药道以济羣生加之友生协赞后先不一驯届耳顺良友凋丧百念灰冷惟兹一事尚用婴怀手所论著裒然成帙倘典则可师幽隐可显试用于世有广来学固所愿也不敢必也采真同好其相证诸缪希雍序<br />
<br />
<br />
<br />
<br />
<br />
<br />
<br />
　　凡例<br />
　　一本经为三坟之书后増入名医别録有朱字墨字之分总言药之主治从未有发其所以然者兹疏直接神圣立言之防故总题之曰神农本草经疏<br />
　　一药物治疗本经别録业已备悉间有未尽者参之以各名家主治故小字附列于经文之下或即于疏内叙述俾采用易稽<br />
　　一药类一千二百余种品类浩繁今简治疗之必不可缺暨近地所产得于覩记者备为具疏余非必用之药及罕识难致者存而不论<br />
　　一种类随土异形甚且称名未覈矧近来市肆饰伪似真若令误服遗害非浅故详辨种类以正其讹<br />
　　一畏忌制使物性自然非可以意求者俱照本经列之条下至其制用之宜古法具在兹复采入俾得遵守<br />
　　一证类本草所载诸方俱録入主治叅互有未当于用者已为删去其外诸书所録良方甚多必详纪述以便采取<br />
　　一简误以防误用之失故有证同而药不宜同者每条后详书其害至于性淳功良有益无损一药止堪治一病者悉不复着<br />
　　一目録次序悉从证类本草有部分混襍如木部之藿香菜部之假苏今为移正<br />
　　一本文悉遵证类善本但是书流传已久字画谬讹颇多兹逐条参订有一二意义难通者稍为厘正如伤作疡动作痛之类<br />
　　一证类本草第三十卷俱载有名未用之药今有常用之物而本经未载有拾遗载之而未详者兹列为三十卷补遗<br />
　　一本文顶行立欵其附入之条有正文者仍从顶行原系附入者低字加圏以别正文<br />
　　一续序例下卷俱系病药忌宜今总列应忌诸药于前以见必不可轻用<br />
　　先生殚一生精力发千古神圣之奥以利万世门人李季虬氏几经叅録悉以付新安吴康虞氏刻之金陵未竟而遗焉流传于知交者西吴朱氏集而刻之不及其半然且序次弗伦考覈未审也先生以医为司命一字有讹遗祸无极遂命澄先检其存稿若干卷按部选类彚得全帙细复检阅以为定本凡续序例二卷药四百九十味用识年月书此凡例云峕天启五年嵗在乙丑六月十有一日松陵通家子顾澄先谨识<br />
<br />
<br />
<br />
<br />
<br />
<br />
<br />
　　钦定四库全书<br />
　　神农本草经疏卷一<br />
　　明　缪希雍　撰<br />
　　予之作是疏也该括经文义难槩述求其宗趣宜有裁节是以或先经而阐义或随文而畅防或断章以相比或因源以导流或从末而防本或根性以知非凡兹数者期在发明经防适当于用然惧偏见多遗难为凖的必欲使纤悉洞了小大靡遗开扩来学臻乎无惑尚有望于明喆之助焉<br />
　　续序例上<br />
　　原本药性气味生成指归<br />
　　夫物之生也必禀乎天其成也必资乎地天布令主发生寒热温凉四时之气行焉阳也地凝质主成物酸苦辛咸甘淡五行之味滋焉隂也故知微寒微温者春之气也大温热者夏之气也大热者长夏之气也凉者秋之气也大寒者冬之气也凡言微寒者禀春之气以生春气升而生言大热者感长夏之气以生长夏之气化言平者感秋之气以生平即凉也秋气降而收言大寒者感冬之气以生冬气沉而藏此物之气得乎天者也天一生水地六成之地二生火天七成之天三生木地八成之地四生金天九成之天五生土地十成之水曰润下润下作咸火曰炎上炎上作苦木曰曲直曲直作酸金曰从革从革作辛土爰稼穑稼穑作甘本乎天者亲上本乎地者亲下气味多少各从其类也凡言酸者得木之气言辛者得金之气言咸者得水之气言苦者得火之气言甘者得土之气惟土也寄旺于四季生成之数皆五故其气平其味甘而淡其性和而无毒土徳冲和感而类之莫或不然固万物之所出亦万物之所入乎此物之味资乎地者也气之毒者必热味之毒者必辛炎黄言味而不加气性者何也葢古文尚简故秪言味物有味必有气有气斯有性自然之道也气味生成原本乎是知其所自则思过半矣<br />
　　药性主治防互指归<br />
　　今夫医辟诸兵焉料敌出竒者将之谋也破军杀贼者士之力也审度病机者医之智也攻邪伐病者药之能也非士无以破敌非药无以攻邪故良将养士上医蓄药然不知士何以养不知药何以蓄夫士犹有情实可考才畧可试尚曰难知以孔明之明一马谡用违其才卒致败衂悔不可追况乎药石无情才性莫测既非言论之可考又非拟议之可及而欲知其的然不谬非神圣之智其孰能与于斯假令尝试漫为则下咽不返死生立判顾不大可惧耶上古之人病生于六淫者多发于七情者寡故其主治尝以一药治一病或一药治数病今时则不然七情弥厚五欲弥深精气既亏六淫易入内外胶固病情殊古则须合众药之所长而又善护其所短乃能苏凋瘵而起沈疴其在良医善知药性剂量无差庶得防互旁通彼此兼济以尽其才而无乖刺败坏之敝矣故作主治防互俾后之医师循而求之共收平定之功期无夭枉之患斯作疏意也昔人云用药如用兵防哉言乎防哉言乎<br />
　　药性简误指归<br />
　　夫药石禀天地偏至之气者也虽醇和浓懿号称上药然所禀既偏所至必独脱也用违其性之宜则偏重之害势所必至故凡有益于阳虚者必不利乎隂有益于隂虚者必不利乎阳能治燥者必不宜于湿能治湿者必不宜于燥能破散者不可以治虚能收敛者不可以治实升不可以止升降不可以疗降寒有时而不宜于热热有时而不宜于寒古人半夏有三禁谓渇家汗家血家仲景呕家忌甘酒家亦忌甘王好古论肺热忌人参之属诸如此类莫可胜数苟昧斯防吉凶贸焉人命至重防报难逃医为司命其可不深思详察也哉此与十剂互证十剂对治反则为误故作简误以防其失<br />
　　论七方本义<br />
　　夫方者法也法乃所以制物者也故大小缓急竒偶复七者为法制之变且尽也七方不同同归已疾其制各异异以从宜岐伯言之已详后人演之弥悉凡制方者必本乎是苟悖其制则非法矣非法则不能所施合辙而反致乖刺恶在其能攻邪已疾耶<br />
　　附録七方<br />
　　岐伯曰气有多少形有盛衰治有缓急方有大小又曰病有逺近证有中外治有轻重近者偶之逺者竒之汗不以竒下不以偶补上治上制以缓补下治下制以急近而偶竒制小其服逺而竒偶制大其服大则数少小则数多多则九之少则一之竒之不去则偶之偶之不去则反佐以取之所谓寒热温凉反从其病也　王冰曰脏位有髙下腑气有逺近病证有表里药用有轻重单方为竒复方为偶心肺为近肝肾为逺脾胃居中肠膀胞胆亦有逺近识见髙逺权以合宜方竒而分两偶方偶而分两竒近而偶制多数服之逺而竒制少数服之则肺服九心服七脾服五肝服三肾服一为常制也方与其重也宁轻与其毒也宁良与其大也宁小是以竒方不去偶方主之偶方不去则反佐以同病之气而取之夫微小之热折之以寒微小之冷消之以热其大寒热则必能与异气相格声不同不相应气不同不相合是以反其佐以同其气复令寒热防合使其始同终异也　逆者正治从者反治反佐即从治也谓热在下而上有寒邪拒格则寒药中入热药为佐下膈之后热气既散寒性随发也寒在下而上有浮火拒格则热药中入寒药为佐下膈之后寒气既消热性随发也此寒因热用热因寒用之妙也温冷仿此完素曰流变在乎病主病在乎方制方在乎人方有七大小缓急竒偶复也制方之体本于气味寒热温凉四气生于天酸苦辛咸甘淡六味成于地是以有形为味无形为气气为阳味为隂辛甘发散为阳酸苦涌泄为隂咸味涌泄为隂淡味渗泄为阳或收或散或缓或急或燥或润或耎或坚各随脏腑之证而施药之品味乃分七方之制也故竒偶复三方也大小缓急四制之法也故曰治有缓急方有大小<br />
　　大方　岐伯曰君一臣三佐九制之大也君一臣三佐五制之中也君一臣二制之小也又曰逺而竒偶制大其服近而偶竒制小其服大则数少小则数多多则九之小则一之完素曰身表为逺里为近大小者制竒偶之法也假如小承气汤调胃承气汤竒之小方也大承气汤抵当汤竒之大方也所谓因其攻里而用之也桂枝麻黄偶之小方也葛根青龙偶之大方也所谓因其发表而用之也故曰汗不以竒下不以偶张从正曰大方有二有君一臣三佐九之大方病有兼证而邪不一不可以一二味治者宜之有分两大而顿服之大方肝肾及下部之病道逺者宜之王太仆以心肺为近肾肝为逺脾胃为中刘河间以身表为逺身里为近以予观之身半以上其气三天之分也身半以下其气三地之分也中脘人之分也<br />
　　小方　从正曰小方有二有君一臣二之小方病无兼证邪气専一可一二味治者宜之有分两少而频服之小方心肺及在上之病者宜之徐徐细呷是也完素曰肝肾位逺数多则其气缓不能速达于下必大剂而数少取其迅急下走也心肺位近数少则其气急下走不能升发于上必小剂而数多取其易散而上行也王氏所谓肺服九心服七脾服五肝服三肾服一乃五脏生成之数也<br />
　　缓方　岐伯曰补上治上制以缓补下治下制以急急则气味厚缓则气味薄适其至所此之谓也病所逺而中道气味之者食而过之无越其制度也王冰曰假如病在肾而心气不足服药宜急过之不以气味饲心肾药凌心心复益衰矣余上下逺近例同完素曰圣人治上不犯下治下不犯上治中上下俱无犯故曰诛伐无过命曰大惑好古曰治上必妨下治表必违里用黄芩以治肺必妨脾用苁蓉以治肾必妨心用干姜以治中必僭上服附子以补火必涸水从正曰缓方有五有甘以缓之之方甘草糖蜜之属是也病在胸膈取其留恋也有丸以缓之之方比之汤散其行迟慢也有品件众多之缓方药众则递相拘制不得各骋其性也有无毒治病之缓方无毒则性纯功缓也有气味俱薄之缓方气味薄则长于补上治上比至其下药力已衰矣<br />
　　急方　完素曰味厚者为隂味薄者为隂中之阳故味厚则下泄味薄则通气气厚者为阳气薄者为阳中之隂故气厚则发热气薄则发汗是也好古曰治主宜缓缓则治其本也治客宜急急则治其标也表里汗下皆有所当缓所当急从正曰急方有四有急病急攻之急方中风闗格之病是也有汤散荡涤之急方下咽易散而行速也有毒药之急方毒性能上涌下泄以夺病势也有气味俱厚之急方气味俱厚直趋于下而力不衰也<br />
　　竒方　王冰曰单方也从正曰竒方有二有独用一物之竒方病在下而逺者宜之有药合阳数一三五七九之竒方宜下不宜汗完素曰假如小承气竒之小方也大承气抵当汤竒之大方也所谓因其攻下而为之也桂枝麻黄偶之小方也葛根青龙偶之大方也所谓因其发散而用之也故曰汗不以竒下不以偶<br />
　　偶方　从正曰偶方有三有两味相配之偶方有古之二方相合之偶方古谓之复方皆病在上而近者宜之有药合隂数二四六八十之偶方宜汗不宜下王太仆言汗药不以偶则气不足以外发下药不以竒则药毒攻而致过意者下本迅利故单行则力専専则直下不旁及而速汗或难出故并行则物众而力微乎乃仲景制方桂枝汗药反以三味为竒大承气下药反以四味为偶何也岂汗下缓急在力之小大而不以数之竒偶为重乎<br />
　　复方　岐伯曰竒之不去则偶之是谓重方好古曰竒之不去复以偶偶之不去复以竒故曰复复者再也重也所谓十补一泄数泄一补也又伤寒见风脉伤风得寒脉为脉证不相应宜以复方主之从正曰复方有三有二方三方及数方相合之复方如桂枝二越脾一汤五积散之属是也有本方之外别加余药如调胃承气加连翘薄荷黄芩栀子为凉膈散之属是也有分两均齐之复方如胃风汤各等分之属是也王太仆以偶为复方今七方有偶又有复岂非偶乃二方相合复乃数方相合之谓乎<br />
　　论十剂本义<br />
　　剂者从齐从刀用以齐其不齐而成其所以齐也夫独用之谓药合用之谓剂而其才有长短大小良毒之难齐故用有相益相济相畏相恶相忌相制之不同则剂有宣通补泻轻重滑涩燥湿十者对治之各异譬夫良相剂量羣才以成治世之功类良医剂量羣药以成治病之功其义一也岐伯论之详矣凡和剂者必本乎是苟昧其防而违其道即失对治之义求疾之瘳其可得乎<br />

                    <br>
                        　　附録十剂<br />
　　刘完素曰制方之体欲成七方十剂之用者必本于气味也寒热温凉四气生于天酸苦辛咸甘淡六味成于地是以有形为味无形为气气为阳味为隂阳气出上窍隂味出下窍气化则精生味化则形长故地产养形形不足者温之以气天产养精精不足者补之以味辛甘发散为阳酸苦涌泄为隂咸味涌泄为隂淡味渗泄为阳辛散酸收甘缓苦坚咸耎各随五脏之病而制药性之品味故方有七剂有十方不七不足以尽方之变剂不十不足以尽剂之用方不对证非方也剂不蠲疾非剂也此乃太古先师设绳墨而取曲直叔世方士乃出规矩以为方圆夫物各有性制而用之变而通之施于品剂其功用岂有穷哉如是有因其性而为用者有因其用而为使者有因其所胜而为制者有气相同则相求者有气相克则相制者有气有余而补不足者有气相感则以意使者有质同而性异者有名异而实同者故蛇之性上窜而引药蝉之性外脱而退翳蝱饮血而用以治血鼠善穿而用以治漏所谓因其性而为用者如此弩牙速产以机发而不括也杵糠下咽以杵筑下也所谓因其用而为使者如此浮萍不沈水可以胜湿独活不摇风可以治风所谓因其所胜而为制者如此麻木谷而治风豆水谷而治水所谓气相同则相求者如此牛土畜乳可以止渴疾豕水畜心可以镇恍忽所谓因其气相尅则相制也如此熊肉振羸肝明视所谓因其气有余补不足也如此鲤之治水鹜之利水所谓因其气相感则以意使者如此蜜成于蜂蜜温而蜂寒油生于麻麻温而油寒兹同质而异性者也蘼芜生于芎防蓬蘽并于覆盆兹名异而实同者也如斯之类不可胜举故天地赋形不离隂阳形色自然皆有法象毛羽之类生于阳而属于隂鳞甲之类生于隂而属于阳空青法木色青而主肝丹砂法火色赤而主心云母法金色白而主肺磁石法水色黑而主肾黄石脂法土色黄而主脾故触类而长之莫不有自然之理也欲为医者上知天文下知地理中知人事三者俱明然后可以语人之疾病不然则如无目夜游无足登涉动致颠殒而欲愈疾者未之有也　徐之才曰药有宣通补泻轻重滑涩燥湿十种是药之大体而本经不言后人未述凡用药者审而详之则靡所遗失矣<br />
　　宣剂　之才曰宣可去壅生姜橘皮之属是也杲曰外感六淫之邪欲传入里三隂实而不受逆于胸中天分气分窒塞不通而或哕或呕所谓壅也三隂者脾也故必破气药如姜橘藿香半夏之类泻其壅塞从正曰俚人以宣为泻又以宣为通不知十剂之中已有泻矣仲景曰春病在头大法宜吐是宣剂即涌剂也经曰髙者因而越之木郁则达之宣者升而上也以君召臣曰宣是矣凡风癎中风胸中诸实痰饮寒结胸中热郁上而不下久则喘嗽满胀水肿之病生焉非宣剂莫能愈也吐中有汗如引涎追泪嚏鼻凡上行者皆吐法也完素曰郁而不散为壅必宣以散之如痞满不通之类是矣攻其里则宣者上也泄者下也涌剂则蔕栀子之属是矣发汗解表亦同好古曰经有五郁木郁达之火郁发之土郁夺之金郁泄之水郁折之皆宣也教曰宣制曰宣明君召臣曰宣唤臣奉君命宣布上意皆宣之意也<br />
　　通剂　之才曰通可去滞通草防已之属是也完素曰留而不行必通以行之如水病为痰澼之类以木通防已之属攻其内则留者行也滑石茯苓芫花甘遂大防牵牛之类是也从正曰通者流通也前后不得溲便宜木通海金沙琥珀大黄之属通之痹病郁滞经隧不利亦宜通之<br />
　　补剂　之才曰补可去弱人参羊肉之属是也杲曰人参甘温能补气虚羊肉甘热能补血虚羊肉补形人参补气凡气味与二药同者皆是也从正曰五脏各有补泻五味各补其脏有表虚里虚上虚下虚隂虚阳虚气虚血虚经曰精不足者补之以味形不足者温之以气五谷五菜五果五肉皆补养之物也泻剂　之才曰泄可去闭葶苈大黄之属是也杲曰葶苈苦寒气味俱厚不减大黄能泄肺中之闭又泄大肠大黄走而不守能泄血闭肠胃渣秽之物一泄气闭利小便一泄血闭利大便凡与二药同者皆然从正曰实则泄之诸痛为实痛随利减芒硝大黄牵牛甘遂巴荳之属皆泻剂也其催生下乳磨积逐水破经泄气凡下行者皆下法也<br />
　　轻剂　之才曰轻可去实麻黄葛根之属是也从正曰风寒之邪始客皮肤头痛身热宜解其表内经所谓轻而之也痈疮疥痤俱宜解表汗以泄之毒以熏之皆轻剂也凡熏洗蒸炙熨烙刺砭导引按摩皆汗法也<br />
　　重剂　之才曰重可去怯磁石铁粉之属是也从正曰重者镇坠之谓也怯则气浮如丧神失守而惊悸气上硃砂水银沈香黄丹寒水石之伦皆镇重也久病欬涎潮于上形羸不可攻者以此坠之经云重者因而减之贵其渐也<br />
　　滑剂　之才曰滑可去着冬葵子榆白皮之属是也完素曰涩则气着必滑剂以利之滑能养窍故润利也从正曰大便燥结宜麻仁郁李之类小便癃闭宜葵子滑石之类前后不通两隂俱闭也名曰三焦约约者束也宜先以滑剂润养其燥然后攻之<br />
　　涩剂　之才曰涩可去脱牡蛎龙骨之属是也完素曰滑则气脱如开肠洞泄便溺遗失之类必涩剂以收敛之从正曰寝汗不禁涩以牡蛎五味五倍之属滑泄不已涩以肉豆蔲诃黎勒没食子亚芙蓉龙骨之属凡酸味同乎涩者收敛之义也然此种皆宜先攻其本而后收之可也<br />
　　燥剂　之才曰燥可去泾桑白皮赤小豆之属是也完素曰湿气淫胜肿满脾湿必燥剂以除之桑皮之属湿胜于上以苦吐之以淡渗之是也从正曰积寒久冷吐利腥秽上下所出水液澄澈清冷此大寒之病宜姜附胡椒辈以燥之若病湿气则陈皮白术木香苍术之属除之亦燥剂也而黄连黄檗栀子大黄其味皆苦苦属火化皆能燥湿此内经之本防也岂独二术之类为燥剂乎好古曰湿有在上在中在下在经在皮在里<br />
　　湿剂　之才曰湿可去枯白石英紫石英之属是也从正曰湿者润湿也虽与滑类少有不同经云辛以润之辛能走气能化液故也盐硝味虽咸属真隂之水诚濡枯之上药也人有枯涸皴掲之病非独金化葢有火以乗之故非湿剂不能愈完素曰津耗为枯五脏痿弱荣衞涸涩必湿剂以润之好古曰有减气而枯有减血而枯<br />
　　十剂补遗<br />
　　十剂之后陶隠居续入寒热二剂岂知寒有时而不可以治热热有时而不可以治寒何者隂虚内热当用甘寒滋肾家之隂是益水以制火也设用芩连栀子苦寒之剂以攻热则徒败胃气苦寒损胃而伤血血愈不足而热愈炽胃气伤则后天之元气愈无所养而病转増剧也阳虚中外俱寒当以人参黄耆以益表里之阳气而少佐桂附以回阳则其寒自解是益火以袪寒也设専用辛热如呉茱萸干姜麻黄胡芦巴荜茇胡椒之属以散寒则辛能走散真气愈虚其寒愈甚王安道所谓辛热愈投而沈寒愈滋也二者非徒无益而又害之顾不悖欤况寒热二剂摄在补泻义不重出今当增入升降二剂升降者治法之大机也经曰髙者抑之即降之义也下者举之即升之义也是以病升者用降剂病降者用升剂火空则发降气则火自下矣火下是阳交于隂也此法所宜降者也劳伤则阳气下陷入于隂分东垣所谓隂实阳虚阳虚则内外皆寒间有表热类外感者但不头疼口渇及热有时而间为异耳法当升阳益气用参耆炙甘草益元气以除虚寒虚热佐以升麻柴胡引阳气上行则表里之寒热自解即甘温除大热之谓此法所宜升者也<br />
　　五脏苦欲补泻论<br />
　　五脏苦欲补泻乃用药第一义好古为东垣髙足东垣得之洁古洁古实宗仲景仲景逺师伊尹伊尹原本炎黄圣哲授受百世一源靡或少异不明乎此不足以言医矣何则五脏之内各有其神神各有性性复各殊故素问命十二官之名厥有防焉葢形而上者神也有知而无质形而下者块然者也五脏之体也有质而无知各各分断者也肝藏魂肺藏魄心藏神脾藏意与智肾藏精与志皆指有知之性而言即神也神也者隂阳不测之谓也是形而上者脏之性也惟其无形故能主乎有形故知苦欲者犹言好恶也违其性故苦遂其性故欲欲者是本脏之神之所好也即补也苦者是本脏之神之所恶也即泻也补泻系乎苦欲苦欲因乎脏性不属五行未落隂阳其神用之谓与自虚则补其母已下乃言脏体之虚实始有补母泻子之法斯则五行之性也明乎此斯可以言药道矣<br />
　　附録五脏苦欲补泻【并续解五条】<br />
　　肝苦急急食甘以缓之甘草欲散急食辛以散之川芎以辛补之细辛以酸泻之芍药虚以生姜陈皮之类补之经曰虚则补其母水能生木肾乃肝之母肾水也苦以补肾熟地黄黄檗是矣如无他证钱氏地黄丸主之实则白芍药泻之如无他证钱氏泻青丸主之实则泻其子心乃肝之子以甘草泻心<br />
　　肝为将军之官言不受制者也急则有摧折之意焉故苦而恶之缓之是使遂其性也甘可以缓甘草之属是已扶苏条达木之象也升发开展魂之用也故其性欲散辛以散之解其束缚也是散即补也辛可以散川芎之属是已若其太过则屈制之母使逾分酸可以收芍药之属是已急也敛也肝性之所苦也违其性而苦之肝斯虚矣补之以辛是明以散为补也细辛生姜陈皮之属是已<br />
　　心苦缓急食酸以收之五味子欲软急食咸以软之芒硝以咸补之泽泻以甘泻之人参黄耆甘草虚以炒盐补之虚则补其母木能生火肝乃心之母肝木也以生姜补肝如无他证钱氏安神丸主之实则甘草泻之如无他证钱氏方中重则泻心汤轻则导赤散<br />
　　心为形君神明之性恶散缓而喜收敛散缓则违其性敛则宁静清明故宜酸以收其缓也软者和调之义也心君本自和调邪热乗之则躁急故复须芒硝之咸寒除其邪热以软其躁急坚劲之气使复其平也以咸补之泽泻导心气以入肾也烦劳则虚而生热故须人参黄耆甘草之甘温以益元气而虚热自退故谓之泻也心以下交于肾为补炒盐之咸以润下即得心与肾交也火空则发盐为水味得之俾心气下降是既济之道也有补之义焉故软即补也脾苦湿急食苦以燥之白术欲缓急食甘以缓之甘草以甘补之人参以苦泻之黄连虚以甘草大枣之类补之如无他证钱氏益黄散主之心乃脾之母以炒盐补心实则以枳实泻之如无他证以泻黄散泻之肺乃脾之子以桑白皮泻肺<br />
　　脾为仓廪之官主运动磨物之脏燥其性也宜健而不宜滞湿斯滞矣违其性故苦而恶之急食苦以燥之使复其性之所喜脾斯健矣白术之苦温是已过燥则复欲缓之以甘甘草之属是已稼穑之化故甘先入脾性欲健运气旺则行补之以甘人参是已长夏之令湿热主之脾气斯困故当急食苦以泻之黄连之苦寒是已虚则宜补炙甘草之甘以益血大枣之甘温以益气乃所以补其不足也<br />
　　肺苦气上逆急食苦以泄之诃子皮一作黄芩欲收急食酸以收之白芍药以辛泻之桑白皮以酸补之五味子虚则五味子补之如无他证钱氏阿胶散补之脾乃肺之母以甘草补脾实则桑白皮泻之如无他证以泻白散泻之肾乃肺之子以泽泻泻之肺为华葢之脏相傅之官藏魄而主气者也气常则顺气变则逆逆则违其性矣故宜急食苦以泄之黄芩之属是已肺主上焦其政敛肃故其性喜收宜急食酸以收之白芍药之属是已贼肺者热也肺受热邪急食辛以泻之桑白皮之属是已不敛则气无所管束是肺失其职也故宜补之以酸使遂其收敛之性以清肃乎上焦是即补也五味子之属是已肾苦燥急食辛以润之知母欲坚急食苦以坚之黄檗以苦补之地黄以咸泻之泽泻虚则熟地黄黄檗补之肾本无实不可泻钱氏止有补肾地黄丸无泻肾之药肺乃肾之母以五味子补肺<br />
　　肾为作强之官藏精与志主五液属真隂水脏也其性本润故恶涸燥宜急食辛以润之知母之属是已欲坚急食苦以坚之葢肾非坚则无以称作强之职四气以遇湿热即软遇寒冷即坚五味以得咸即软得苦即坚故宜急食苦以坚之黄檗味苦气寒可以坚肾故宜急食以遂其欲坚之性也以苦补之是坚即补也地黄黄檗是已咸能软坚软即泻也泽泻是已虚者精气夺也藏精之脏苦固能坚然非益精无以为补故宜熟地黄黄檗之属以补之<br />
　　治法提纲【隂阳寒热脏腑经络气血表里标本先后虚实缓急】<br />
　　病在于隂毋犯其阳病在于阳毋犯其隂犯之者是谓诛伐无过病之热也当察其源火苟实也苦寒咸寒以折之若其虚也甘寒酸寒以摄之病之寒也亦察其源寒从外也辛热辛温以散之动于内也甘温以益之辛热辛温以佐之经曰五脏者藏精气而不泻者也故曰满而不能实是有补而无泻者其常也脏偶受邪则泻其邪邪尽即止是泻其邪非泻脏也脏不受邪毋轻犯也世谓肝无补法知其谬也六腑者传导化物糟粕者也故曰实而不能满邪客之而为病乃可攻也中病乃已毋尽剂也病在于经则治其经病流于络则及其络经直络横相维辅也病从气分则治其气虚者温之实者调之病从血分则治其血虚则补肝补脾补心实则为热为瘀热者清之瘀者行之因气病而及血者先治其气因血病而及气者先治其血因证互异宜精别之病在于表毋攻其里病在于里毋虚其表邪之所在攻必从之受邪为本现证为标五虚为本五邪为标譬夫腹胀由于湿者其来必速当利水除湿则胀自止是标急于本也当先治其标若因脾虚渐成胀满夜剧昼静病属于隂当补脾隂夜静昼剧病属于阳当益脾气是病从本生本急于标也当先治其本举一为例余可类推矣病属于虚宜治以缓虚者精气夺也若属沈痼亦必从缓治虚无速法亦无巧法葢病已沈痼凡欲施治宜有次第故亦无速法病属于实宜治以急实者邪气胜也邪不速逐则为害滋蔓故治实无迟法亦有巧法此病机缓急一定之法也<br />
　　药性差别论<br />
　　药有五味中涵四气因气味而成其性合气与味及性而论其为差别本自多途其间厚薄多少单用互兼各各不同良难究竟是故经曰五味之变不可胜穷此方剂之本也隂阳二象实为之纲纪焉咸味本水苦味本火酸味本木甘味本土辛味本金此五味之常也及其变也有神明之用焉今姑陈其畧以明之第准经文同一苦寒也黄芩则燥天冬则润芦防能消黄檗能补黄连止泻大黄下通柴胡苦寒而升龙胆苦寒而降同一咸也泽泻则泻苁蓉则补海藻昆布则消而软坚马茎鹿茸则补而生齿同一酸也硫黄味酸而热空青味酸而寒甘合辛而发散为阳甘合酸而收敛为隂人参黄耆阳也甘温以除大热地黄五味隂也甘酸以敛隂精聊采数端引以为例如斯之类难可枚举良由气味互兼性质各异参合多少制用全殊所以穷五味之变明药物之能厥有防哉顾其用纷错其道渊微可以意知难以言尽非由妙悟则物不从心固将拯烝民于夭枉宜寤寐乎兹篇<br />

                    <br>
                        　　脏气法时并四气所伤药随所感论<br />
　　夫四时之气行乎天地之间人处气交之中亦必因之而感者其常也春气生而升夏气长而散长夏之气化而耎秋气收而敛冬气藏而沈人身之气自然相通是故生者顺之长者敷之化者坚之收者肃之藏者固之此药之顺乎天者也春温夏热元气外泄隂精不足药宜养隂秋凉冬寒阳气潜藏勿轻开通药宜养阳此药之因时制用补不足以和其气者也然而一气之中初中末异一日之内寒燠或殊假令大热之候人多感暑忽发冰雹亦复感寒由先而感则为暑病由后而感则为寒病病暑者投以暑药病寒者投以寒药此药之因时制宜以合乎权乃变中之常也此时令不齐之所宜审也假令隂虚之人虽当隆冬隂精亏竭水既不足不能制火则阳无所依外泄为热或反汗出药宜益隂地黄五味鼈甲枸杞之属是已设从时令误用辛温势必立毙假令阳虚之人虽当盛夏阳气不足不能外衞其表表虚不任风寒洒淅战栗思得热食及御重裘是虽天令之热亦不足以敌其真阳之虚病属虚寒药宜温补参耆桂附之属是已设从时令误用苦寒亦必立毙此药之舍时从证者也假令素病血虚之人不利苦寒恐其损胃伤血一旦中暑暴注霍乱须用黄连滑石以泄之本不利升须用葛根以散之此药之舍证从时者也从违之际权其轻重耳至于四气所伤因而致病则各从所由是故经曰春伤于风夏生飱泄药宜升之燥之升麻柴胡羌活防风之属是已夏伤于暑秋必痎疟药宜清暑益气以除寒热石膏知母干葛麦门冬橘皮参苓术之属是已邪若内陷必便脓血药宜袪暑消滞専保胃气黄连滑石芍药升麻莲实人参藊豆甘草之属是已秋伤于湿冬生欬药宜燥湿清热和表降气保肺桑白皮石膏薄荷杏仁甘草桔梗苏子枇杷叶之属是已冬伤于寒春必病温邪初在表药宜辛寒苦温甘寒苦寒以解表邪兼除内热羌活石膏葛根前胡知母竹叶柴胡麦门冬荆芥甘草之属是已至夏变为热病六经传变药亦同前散之贵早治若后时邪结于里上则陷胸中下承气中病乃已慎毋尽剂勿僭勿忒能事必矣已上皆四时六气所伤致病并证重舍时时重舍证用药主治之大法万世遵守之常经圣哲复起不可改已所云六气者即风寒暑湿燥火是也过则为淫故曰六淫淫则为邪以其为天之气从外而入故曰外邪邪之所中各有其地在表治表在里治里表里之间则从和解病有是证证有是药各有司存不相越也此古人之定法今人之轨则也<br />
　　论制方和剂治疗大法<br />
　　夫虚实者诸病之根本也补泻者治疗之纲纪也何谓虚五脏六腑虚所生病也何谓实五脏六腑实所生病也经曰真气夺则虚邪气胜则实虚则补之实则泻之此万世之常经也以补为泻是补中有泻也以泻为补是泻中有补也譬夫参耆炙甘草之退劳倦气虚发热地黄黄檗之滋水坚肾以除隂虚潮热是补中之泻也桑根白皮之泻肺火车前子之利小便除湿是泻中之补也举斯为例余可类推矣升降者病机之要最也升为春气为风化为木象故升有散之之义降为秋气为燥化为金象故降有敛之之义饮食劳倦则阳气下陷宜升阳益气泻利不止宜升阳益胃郁火内伏宜升阳散火滞下不休宜升阳解毒开胃除热因湿洞泄宜升阳除湿肝木郁于地中以致少腹作胀作痛宜升阳调气此病宜升之类也隂虚则水不足以制火火空则发而炎上其为证也为欬为多痰为吐血为鼻衂为齿衂为头痛为齿痛为眼痛为头为晕为眼花为恶心为呕吐为口苦舌干为不眠为寒热为骨蒸是谓上盛下虚之候宜用苏子枇杷叶麦门冬白芍药五味子之属以降气气降则火自降而气自归元而又益之以滋水添精之药以救其本则诸证自瘳此病宜降之类也设宜降而妄升当升而反降将使轻变为重重必毙矣论塞因塞用通因通用寒因热用热因寒用用热逺热用寒逺寒<br />
　　经曰塞因塞用者譬夫脾虚中焦作胀肾虚气不归元致上焦逆满用人参之甘以补元气五味子之酸以收虚气则脾得补而胀自消肾得补而气自归元上焦清泰而逆满自平矣通因通用者譬夫伤寒挟热下利或中有燥粪必用调胃承气汤下之乃安滞下不休得六一散清热除积而愈皆其义也寒因热用是药本寒也而反佐之以热热因寒用是药本热也而反佐之以寒则无拒格之患故曰必先其所主而伏其所因也用热逺热者是病本于寒法应热治所投热剂仅使中病毋令过焉过则反生热病矣用寒逺寒义亦同此<br />
　　论天地风气渐薄人亦因之渐弱用药消息亦必因之而变不可执泥古法轻用峻利<br />
　　夫人在气交之中其强其弱卒莫逃乎天地之气明甚是以上古之人度百嵗乃去今则七十称古稀矣身形长大常过七尺今则世鲜六尺之躯矣其寿数精神既已渐减则血气脏腑亦应因之渐薄乃天地之风气使然有非人力所能挽回者又况时丁末造众生识昏见陋五欲炽然难解难遏斲丧戕贼日惟不足于是疾病丛生虚多实少临证施治多事调养専防尅伐此今日治法之急务也设使病宜用热亦当先之以温病宜用寒亦当先之以清纵有积滞宜消必须先养胃气纵有邪气宜袪必须随时逐散不得过剂以损伤气血气血者人之所赖以生者也气血一亏则诸邪辐辏百病横生世人之病十有九虚医师之药百无一补宁知用药之误则实者虚虚者死是死于药而非死于疾病也其慎其难属诸司命临证之顷宜加战兢勉之哉毋执已见而轻人命也<br />
　　通评虚实论<br />
　　经曰邪气盛则实精气夺则虚又曰邪之所凑其气必虚凡言虚者精气夺也凡言实者邪气胜也是故虚则受邪邪客为实法先攻邪邪尽治本邪犹未尽勿轻补益犯之者是谓实实精者隂也气者阳也设被削夺是五脏六腑之隂精阳气皆虚也宜从其类以补之隂精虚者补隂精阳气虚者益阳气一切尅伐攻击之药概勿施用犯之者是谓虚虚经曰实实虚虚损不足而益有余如是者医杀之耳戒之哉<br />
　　论治隂阳诸虚病皆当以保防胃气为急<br />
　　夫胃气者即后天元气也以谷气为本是故经曰脉有胃气曰生无胃气曰死又曰安谷则昌絶谷则亡可见先天之气纵犹未尽而他脏不至尽伤独胃气偶有伤败以至于絶则速死矣谷气者譬国家之饷道也饷道一絶则万众立散胃气一败则百药难施若隂虚若阳虚或中风或中暑乃至泻利滞下胎前产后丁肿痈疽痘疮痧惊疳靡不以保防胃气补养脾气为先务本所当急也故益隂宜逺苦寒益阳宜防泄气袪风勿过燥散消暑毋轻下通泻利勿加消导滞下之忌芒硝巴豆牵牛胎前泄泻之忌当归产后寒热之忌芩连栀子丁肿痈疽之未溃忌当归痘之不可妄下其他内外诸病应设药物之中凡与胃气相违者概勿施用投药之顷宜加三思<br />
　　论诸病惟虚与火为难治<br />
　　经曰精气夺则虚又曰邪之所凑其气必虚虚者空也无也譬诸国内空虚人民离散则百祸易起镇抚为难非委任贤智安靖休养以生息之未可保其无事也病之虚者亦犹是已医非明喆孰能镇之以静久而弗揺卒成收合散亡克复故物之功哉是故经曰不能治其虚安问其余葢言虚为百病之本宜其首举以冠诸证也夫火者阳也气也与水为对待者也水为隂精火为阳气二物匹配名曰隂阳和平亦名少火生气如是则诸病不作矣设不善摄养以致隂亏水涸则火偏胜隂不足则阳必凑之是谓阳盛隂虚亦曰壮火食气是知火即气也气即火也故仙经谓药即火火即药一而二二而一者也东垣亦曰火与元气不两立亦指此也譬诸水性本流本寒过极则凝而不流为层冰矣解则复常非二物也葢平则为水火既济当斯时也火即真阳之气矣及其偏也则即阳气而为火也始与元气不两立而成乖否之象矣故戴人亦曰莫治风莫治燥治得火时风燥了言苟能解此则已达隂阳水火之原曲畅旁通何施不可正指火之变态多端其为病也非一了此则余皆可办然学者非心领神防讵足喻于斯乎论阳常有余隂常不足药必因之以为损益误则杀人<br />
　　人身之有隂阳也水一而已火则二焉是禀受之始阳常有余隂常不足天地且然况于人乎故自少至老所生疾病靡不由于真隂不足者其恒也若夫真阳不足之病千百而一二矣阳者气也火也神也隂者血也水也精也隂阳和平气血均调是为平人气象之常候苟失所养或纵恣房室或肆情喜怒或轻犯隂阳或嗜好辛热以致肾水真隂不足不能匹配阳火遂使阳气有余气有余即是火故火愈盛而水愈涸于是发为吐血欬吐痰内热骨蒸盗汗种种隂虚等病医师不察不揆其本凡见前证不分隂阳类施温补参耆二术视同食物佐以姜桂若啖五辛倘遇惫剧辄投附子于是轻者重重者毙累累相踵死而不悟良可悯也然使其术得售者不独医师之罪亦病家不明有以致之耳何则难成易亏者隂也益隂之药纵医师选用无差亦必无旦夕之效助阳之药能使胃气一时暂壮饮食加増或阳道兴举有似神王医师借以要功病者利其速效彼此固执莫辨厥由故知隂虚真水不足之病十人而九阳虚真火不足之病百不得一医师之药补助阳火者往往槩施滋益隂精者未尝少见宜乎服药者之多毙无药者之反存也予见世医以此伤人者甚众兹特着其误以为世戒<br />
　　论上盛下虚本于肾水真隂不足<br />
　　人身以隂阳两称为平偏胜则病此大较也水不足则火有余隂既亏则阳独盛葢隂阳之精互藏其宅是隂中有阳阳中有隂也故心火也而含赤液肾水也而藏白气赤液为隂白气为阳循环往复昼夜不息此常度也茍不知摄养纵恣情欲亏损真隂阳无所附因而发越上升此火空则发之义是周身之气并于阳也并于阳则阳盛故上焦热而欬生痰迫血上行而为吐衂为烦躁为头痛为不得眠为胸前骨痛为口干舌苦此其候也阳愈盛则隂愈虚隂愈虚则为五心烦热为潮热骨蒸为遗精为骨乏无力为小水短赤丹田不暖则饮食不化为泻泄为卒僵仆此其候也治之之要当亟降气当益隂精气降即阳交于隂是火下降也精血生即肾隂复是水上升也此既济之象为坎离交也坎离交即是小周天至此则隂阳二气复得其平矣病何自而生哉<br />
　　论隂精阳气补益不同<br />
　　经曰形不足温之以气人参羊肉黄耆人胞红铅之属是已益阳气也乃可以却沈寒经曰精不足补之以味人乳鼈甲地黄黄檗枸杞牛膝天门冬之属是已补隂精也乃可以除伏热<br />
　　论治气三法药各不同<br />
　　一补气气虚宜补之如人参黄耆羊肉小麦糯米之属是也<br />
　　二降气调气降气者即下气也虚则气升故法宜降其药之轻者如紫苏子橘皮麦门冬枇杷叶芦根汁甘蔗其重者如番降香郁金防榔之属调者和也逆则宜和和则调也其药如木香沈水香白豆蔲缩砂蜜香附橘皮乌药之属<br />
　　三破气破者损也实则宜破如少壮人暴怒气壅之类然亦可暂不可久其药如枳实青皮枳壳牵牛之属葢气分之病不出三端治之之法及所主之药皆不可混滥者也误则使病转剧世多不察故表而出之<br />
　　论治血三法药各不同<br />
　　血虚宜补之虚则发热内热法宜甘寒甘平酸寒酸温以益荣血其药为熟地黄白芍药牛膝炙甘草酸枣仁龙眼肉鹿角胶肉苁蓉甘枸杞子甘菊花人乳之属血热宜清之凉之热则为痈肿疮疖为鼻衂为齿衂为牙龈肿为舌上出血为舌肿为血崩为赤淋为月事先期为热入血室为赤游丹为眼暴赤痛法宜酸寒苦寒咸寒辛凉以除实热其药为童便牡丹皮赤芍药生地黄黄芩犀角地榆大小蓟茜草黄连山栀大黄青黛天门冬参荆芥之属<br />
　　血瘀宜通之瘀必发热发黄作痛作肿及作结块癖积法宜辛温辛热辛平辛寒甘温以入血通行佐以咸寒乃可软坚其药为当归红花桃仁苏木桂五灵脂蒲黄姜黄郁金京三棱延胡索花蕋石没药防虫干漆自然铜韭汁童便牡蛎芒硝之属葢血为荣隂也有形可见有色可察有证可审者也病既不同药亦各异治之之法要在合宜倘失其宜为厉不浅差剧之门可不谨乎<br />
　　论治吐血三要<br />
　　宜降气不宜降火<br />
　　气有余即是火气降则火降火降则气不上升血随气行无溢出上窍之患矣降火必用寒凉之剂反伤胃气胃气伤则脾不能统血血愈不能归经矣今之疗吐血者大患有二一则専用寒凉之味如芩连山栀青黛柿饼灰四物汤黄檗知母之类往往伤脾作泄以致不救一则専用人参肺热还伤肺欬逆愈甚亦有用参而愈者此是气虚喘气属阳不由隂虚火炽所致然亦百不一二也宜以白芍药炙甘草制肝枇杷叶麦门冬薄荷橘红贝母清肺薏苡仁怀山药养脾韭菜番降香真苏子下气青蒿鼈甲银柴胡牡丹皮地骨皮补隂清热酸枣仁白茯神养心山茱萸枸杞子牛膝补肾此累试辄验之方然隂无骤补之法非多服药不效病家欲速其功医者张皇无主百药杂试以致殒命覆辙相寻而不悟悲夫<br />
　　宜行血不宜止血<br />
　　血不循经络者气逆上壅也夫血得热则行得寒则凝故降气行血则血循经络不求其止而自止矣止之则血凝血凝必发热恶食及胸脇痛病日沈痼矣<br />
　　宜补肝不宜伐肝<br />
　　经曰五脏者藏精气而不泻者也肝为将军之官主藏血吐血者肝失其职也养肝则肝气平而血有所归伐之则肝不能藏血血愈不止矣<br />
　　论肾泄多在黎明所由<br />
　　凡人之生二五妙合之顷识神依托是中即揽父精母血以为立命之基遂成左右两肾肾间动气即道家所谓先天祖气是也藏乎两肾之中以肾属水故称坎宫以平人气象言之此气至子后一阳生生即渐渐上升歴丑寅卯辰巳而六阳已极则入离宫午后一隂生即白气变为赤液渐渐降下至坎宫复为白气昼夜循环升降不息此即医家所谓真阳之火道家所谓君火即先天祖气医家谓为相火者是也方此火之自下而上也行过中焦必经脾胃则能腐熟水谷蒸糟粕而化精微脾气散精上归于肺通调水道下输膀胱气化而出是谓清升浊降即既济之象也茍不慎摄生之道不明正性之理则必务快其心逆于生乐忧患以伤心寒热以伤肺饥饱以伤脾多怒以伤肝多欲以伤肾则真气渐衰精神日损驯至子后一阳不以时生不能上升腐熟水谷则糟粕无由而化寅为三阳之候阳气微则不能应候而化物故天黎明而泄其泄亦溏俗名鸭溏是为肾泄亦名大瘕泄昔人以四神丸治之予加人参莲肉辄获竒效葢人参补五脏之阳气故也<br />
　　论少年人阳痿因于失志不宜补阳<br />

                    <br>
                        　　经曰肾为作强之官技巧出焉藏精与志者也夫志从士从心志主决定心主思维思维则或迁或改决定则一立不移此作强之验也茍志意不遂则阳气不舒阳气者即真火也譬夫极盛之火置之密器之中闭闷其气使不得发越则火立死而寒矣此非真火衰也乃闷郁之故也宣其抑郁通其志意则阳气立舒而其痿立起矣若误谓阳精不足过投补火之剂多致痈疽而没可不戒哉<br />
　　论似中风与真中风治法迥别误则杀人<br />
　　凡言中风有真假内外之别差之毫厘谬以千里何者西北土地髙寒风气刚烈真气空虚之人猝为所中中脏者死中腑者成废人中经络者可调理而瘳治之之道先以解散风邪为急次则补养气血此治真中外来风邪之法也其药以小续命汤桂枝麻黄生熟附子羌独活防风白芷南星甘草之属为本若夫大江已南之东西两浙七闽百粤两川滇南鬼方荆梁三州之域天地之风气既殊人之所禀亦异其地絶无刚猛之风而多湿热之气质多柔脆往往多热多痰真隂既亏内热弥甚煎熬津液凝结为痰壅塞气道不得通利热极生风亦致猝然僵仆类中风证或不省人事或语言蹇涩或口眼歪斜或半身不遂其将发也外必先显内热之候或口干舌苦或大便秘涩小便短赤此其验也刘河间所谓此证全是将息失宜水不制火丹溪所谓湿热相火中痰中气是也此即内虚暗风确系隂阳两虚而隂虚者为多与外来风邪迥别法当清热顺气开痰以救其标次当治本隂虚则益血阳虚则补气气血两虚则气血兼补久之自瘳设若误用治真中风药如前辛热风燥之剂则轻变为重重则必死祸福反掌不可不察也初清热则天门冬麦门冬甘菊花白芍药白茯苓栝楼根童便顺气则紫苏子枇杷叶橘红郁金开痰则贝母白芥子竹沥荆沥栝楼仁霞天膏次治本益隂则天门冬甘菊花怀生地当归身白芍药枸杞子麦门冬五味子牛膝人乳白胶黄檗白蒺藜之属补阳则人参黄鹿茸大枣巴防天之属与时消息则因乎证<br />
　　似中风问答<br />
　　或问有患似中风证眠不竟夕而易惺心脉而不洪多怒肝脉而不长语言蹇涩不利多痰声重小便疾速不能忍且有余沥大便燥结左尺脉浮洪饮食少不易消此何以故答曰眠不竟夕而易惺者心血不足也故其脉而不洪东垣云胃虚者多怒多怒者肝气必不和经曰怒则气上逆加以久病多郁故益易怒故肝脉亦而不长为血少此非以智慧观察以慈忍静定之力和之未可以药石瘳也肾属水冬脉沈故曰诸浮者肾不足也肾主五液又主二便肾家有火则真隂日亏津液日少不能荣养于舌络舌络劲急故语言不利火性急速故小便疾出而不能忍且有余沥而大便亦多燥结也故其脉应沈实而反浮洪失常候也肺者五脏之华葢位乎上象天而属金喜清肃而恶烦热热则津液干枯无以下滴而通水道或煎熬浓稠而成痰矣肺热则人参反助邪热而伤肺故往往声重多痰壅塞气道而升降不利也脾为土脏胃为之腑乃后天元气之所自出胃主纳脾主消脾隂亏则不能消胃气弱则不能纳饮食少则后天元气无自而生精血坐是日益不足也经曰损其脾者调其饮食节其起居适其寒温此至论也不如是则不足以复脾隂然其要又在戒暴怒使肝无不平之气肝和则不贼脾土矣命门者火脏也乃先天真阳之气之所寄即道家所谓先天祖气医家所谓真火是也其壮也有三一者元禀过厚二者保啬精气不妄施泄三者志气无所拂郁则年虽迈而犹壮也不尔则子后一阳不生不能上升熏蒸糟粕而化精微以滋后天之元气是火不生土而脾胃因之日弱也法当降气和肝滋肾降气是阳交于隂也肝和则脾胃不被贼邪所干故能纳而能消也脾胃无恙则后天之元气日益生长矣肾足则真隂自生津液自足舌络有所荣养则舌之伸缩自由而言语自利矣且世无不隂虚而中风者苐须拨去烦恼一切放下使心火不炎则肾亦因之而不燥此又治之之本也<br />
　　论痰饮药宜分治<br />
　　夫痰之生也其由非一其为治也药亦不同由于隂虚火炎上迫乎肺肺气热则煎熬津液凝结为痰是谓隂虚痰火痰在乎肺而本乎肾治宜降气清热益隂滋水法忌辛温燥热补气等药由于脾胃寒湿生痰或兼饮噉过度好食油麪猪脂以致脾气不利壅滞为痰浓厚胶固甚至流于经络及皮里膜外或结为大块或不思食或彻夜不眠或卒尔仆不知人事或发癫癎或昔肥今瘦或叫呼异常或身重腹胀不便行走或泄泻不止及成瘫痪种种怪证皆痰所为故昔人云怪病多属痰暴病多属火有以夫此病在脾胃无闗肺肾治宜燥脾行气散结软坚法忌滞泥苦寒湿润等药及诸厚味由于风寒郁闭热气在肺而成痰喘病亦在肺治宜豁痰除肺热药中加辛热辛温如麻黄生干姜之属以散外寒则药无格拒之患法忌温补酸收等药病因不齐药亦宜异利润利燥及利发散各有攸当非可混施也世以痰饮混称药亦混投殊不知痰之与饮其由自别其状亦殊痰质稠黏饮惟清水特其色有异或青或黄或緑或黑或如酸浆或伏于肠胃或上支胸脇刺痛难忍或流于经络四肢则关节不利支饮上攻为心痛为中脘痛甚则汗出为呕吐酸水苦黄水等种种各异或发寒热不思饮食及不得眠皆其候也此证多因酒后过饮茶汤则水浆与肠胃饮食湿热之气凝而为饮或因情抱抑郁饮食停滞不得以时消散亦能成饮总之必由脾胃有湿或脾胃本虚又感饮食之湿则停而不消此饮之大畧也治宜燥湿利水行气健脾乃为得也其药大都以半夏茯苓参术为君佐以猪苓泽泻以渗泄之白豆蔲橘皮以开散之苏梗旋覆花以通畅之东垣五饮丸中有人参其防槩可见矣<br />
　　论疟痢宜从六淫例治<br />
　　风寒暑湿燥火此天之六淫其邪自外而入感之而病宜随其邪之所在以攻治之经曰夏伤于暑秋必痎疟乃暑邪为病也虽有山岚瘴气发疟一证治稍不同然其证大都多热多寒或热多寒少或寒多热少或单热不寒或单寒不热头疼骨疼大渇引饮口苦舌干呕吐不思食或烦躁不得眠必用白虎汤二三剂随证增损解表以袪暑邪而后随经消息以除其苦可也滞下者俗呼为痢疾皆縁暑湿与饮食之积滞胶固而成其证类多里急后重数登圊而不便或发热或口渇或恶心不思食何莫非暑之标证也必用六一散黄连芍药为主而后随其所苦为之增损伤气分则调气益气伤血分则行血和血然未有不先治暑而可获效者矣治病必求其本其斯之谓欤<br />
　　论病由七情生者秖应养性怡神发舒志气以解之不宜全仗药石攻治<br />
　　夫喜怒忧思悲恐惊七者皆发于情者也情即神识有知不定无迹可寻触境乃发滞而难通药石无知焉能消其妄执纵通其已滞之气活其已伤之血其黙黙绵绵之意物而不化者能保无将来复结之病乎秖宜以识遣识以理遣情此即心病还将心药医之谓也如是庶可使滞者通结者化情与境离不为所转当处寂然心君泰定其何七情之为累哉<br />
　　论伤寒温疫痈疽痘疟疾诸病皆由实邪所发自里发出于表者吉由表陷入于里者凶<br />
　　伤寒温疫初发邪在于表必头疼身热病属三阳即于此时急表散之冬月即病宜用辛温辛热以汗之春温夏热宜用辛凉辛寒甘寒以汗之汗后身凉脉静无所伤犯病不复作而愈如投药濡滞或病重药轻不散之于表致邪热内结病属三隂须下乃愈内虚之人不胜下药多致危殆又有少隂咽痛等证则又不宜于下或成狐惑虫食肛门种种难治之条皆失于不早散故也痈疽皆由荣家实热气逆所结急宜凉血活血散结解毒大剂连进内外夹攻务使消散即势大毒盛一时不能散尽亦必十消七八纵使溃脓保无大害若失于救治使热毒内攻其膜必坏膜坏则神人不能救矣痘疮之害多在血热解于一二日内者十全八九若迟则热毒内攻陷入于里肠胃当之必致大便作泄乳食不化或神昏闷乱便闭腹胀则十不救一除是禀受虚寒方堪补托济以温热可救危急若夫家便须速用辛寒甘寒苦寒之剂清凉发散十不失一假令病重药轻或治疗后期或误投温热则邪热内攻烦躁闷乱不可救药矣疟本暑邪法当解肌若元气先虚之人脾胃薄弱误投破气消食尅伐之药则中气愈虚邪反内陷必便脓血治或失宜多成腹胀驯至不救往往而是此之四证皆须急治要以自里达表者吉自表陷里者凶故药宜解散通利最忌收涩破气及诸温补其闗乎死生者最大故特表而出之俾世人知所先务也<br />
　　论五运六气之谬<br />
　　原夫五运六气之説其起于汉魏之后乎何者张仲景汉末人也其书不载也华元化三国人也其书亦不载也前之则越人无其文后之则叔和鲜其説予是以知其为后世所撰无益于治疗而有误乎来学学者宜深辨之予见今之医师学无原本不明所自侈口而谈莫不动云五运六气将以施之治病譬之指算法之精微谓事物之实有岂不误哉殊不知五运六气者虚位也嵗有是气至则算无是气至则不算既无其气焉得有其药乎一言可竟巳其云必先嵗气者譬夫此年忽多淫雨民病多湿药宜类用二术苦温以燥之佐以风药如防风羌活升麻葛根之属风能胜湿故也此必先嵗气之谓也其云母伐天和者即春夏禁用麻黄桂枝秋冬禁用石膏知母芩连芍药之谓即春夏养隂秋冬养阳之义耳乃所以遵养天和之道也昔人谓不明五运六气检徧方书何济者正指后人愚不明五运六气之所以而误于方册所载依而用之动辄成过则虽检徧方书亦何益哉予少检素问中载有是説既长游于四方见天下医师与学士大夫在在谈説其义于时心窃疑之又见性理所载元儒草庐呉氏于天之气运之中亦备载之予益自信其为天运气数之法而非医家治病之书也后从敝邑见赵少宰家藏宋板仲景伤寒论皆北宋善板始终详检并未尝载有是説六经治法之中亦并无一字及之予乃谛信予见之不谬而断为非治伤寒外感之説予尝遵仲景法治一切外邪为病靡不响应乃信非仲景之言不可为万世法程杂学混滥疑误后人故特表而出之俾来学知所决择云<br />
　　祝医五则<br />
　　凡人疾病皆由多生不惜众生身命竭用人财好杀鸟兽昆虫好棰楚下贱甚则枉用毒刑加诸无罪种种业因感此苦报业作医师为人司命见诸苦恼当兴悲悯详检方书精求药道谛察深思务期恊中常自思惟药不对病病不对机二防或乖则下咽不返人命至重防报难逃勿为一时衣食自贻莫忏之罪于千百刧戒之哉宜惧不宜喜也<br />
　　凡为医师当先读书凡欲读书当先识字字者文之始也不识字义宁解文理文理不通动成窒碍虽诗书满目于神不染触途成滞何由省入譬诸面墙亦同木偶望其拯生民之疾苦顾不难哉故昔称太医今曰儒医太医者读书穷理本之身心验之事物战战兢兢求中于道造次之际罔敢或肆者也外此则俗工耳不可以言医矣<br />
　　凡为医师先当识药药之所产方隅不同则精粗顿异收采不时则力用全乖又或市肆饰伪足以混真茍非确认形质精尝气味鲜有不为其误者譬诸将不知兵立功何自医之于药亦犹是耳既识药矣宜习修事雷公炮炙固为大法或有未尽可以意通必期躬亲勿图茍且譬诸饮食烹调失度尚不益人反能增害何况药物闗乎躯命者也可不慎诸<br />
　　凡作医师宜先虚怀灵知空洞本无一物茍执我见便与物对我见坚固势必轻人我是人非与境角立一灵空窍动为所塞虽日亲至人终不获益白首故吾良可悲已执而不化害加于人清夜深思宜生媿耻况人之才识自非生知必假问学问学之益广博难量脱不虚怀何由纳受不耻无学而耻下问师心自圣于道何益茍非至愚能不儆省乎<br />
　　医师不患道术不精而患取金不多舍其本业専事旁求假宠贵人冀其口脗以希世重纵得多金无拔苦力于当来世岂不酬偿作是思维是苦非乐故当勤求道术以济物命纵有功效任其自酬勿责厚报等心施治勿轻贫贱如此则徳植厥躬鬼神幽赞矣<br />
　　上来所祝五条皆闗切医师才品道术利济功过仰愿来学俯从吾祝则进乎道而不囿于技矣讵非生人之至幸斯道之大光也哉<br />
<br />
<br />
<br />
<br />
<br />
<br />
<br />
<br />
　　神农本草经疏卷一<br />
<子部,医家类,神农本草经疏><br />
　　钦定四库全书<br />
　　神农本草经疏卷二<br />
　　明　缪希雍　撰<br />
　　诸病应忌药总例<br />
　　补气<br />
　　人参　　　黄　　　二术　　　人胞<br />
　　红铅<br />
　　温补<br />
　　人胞　　　红铅　　　白胶　　　鹿茸<br />
　　巴防天　　人参　　　黄　　　二术<br />
　　淫羊藿　　肉苁蓉　　补骨脂　　当归<br />
　　狗隂茎　　菟丝子　　蛇床子<br />
　　大热<br />
　　附子　　　肉桂　　　仙茅　　　阳起石乌头　　　硫黄　　　海狗肾　　羊肉<br />
　　雀肉　　　天雄　　　葫芦芭<br />
　　破气<br />
　　青皮　　　枳实　　　枳壳　　　槟榔<br />
　　厚朴　　　牵牛<br />
　　闭气<br />
　　银杏　　　米麫食　　猪脂油　　二术<br />
　　黄<br />
　　降气<br />
　　降真香　　苏子　　　郁金　　　枇杷叶橘红　　　沈香　　　乌药<br />
　　破血<br />
　　桃仁　　　红花　　　苏方木　　延胡索干漆　　　五灵脂　　花蕋石　　乳香<br />
　　没药　　　姜黄　　　三棱　　　蓬茂<br />
　　水蛭　　　蝱虫　　　虫　　　肉桂<br />
　　桃枭　　　穿山甲　　骐驎竭<br />
　　升提发散<br />
　　升麻　　　柴胡　　　川芎　　　紫苏<br />
　　麻黄　　　干葛　　　羌活　　　独活<br />
　　防风　　　白芷　　　生姜　　　细辛<br />
　　荆芥　　　前胡　　　藁本　　　葱白<br />
　　薄荷<br />
　　辛温辛热发散<br />
　　吴茱萸　　干姜　　　桂枝　　　麻黄<br />
　　细辛　　　羌活　　　独活　　　防风<br />
　　藁本　　　川芎　　　白芷　　　葱白<br />
　　吐<br />
　　蔕　　　栀子　　　豉　　　　皂荚<br />
　　藜芦　　　常山　　　人参芦　　鰕汁<br />
　　盐汤<br />
　　下<br />
　　大黄　　　芒硝　　　巴豆　　　牵牛<br />
　　明粉　　枳实　　　厚朴<br />
　　降泄<br />
　　山栀　　　知母　　　天门冬　　参<br />
　　利水<br />
　　猪苓　　　泽泻　　　木通　　　瞿麦<br />
　　车前子　　葶苈　　　滑石　　　海金沙商陆　　　茯苓　　　扁蓄　　　乌桕根皮琥珀　　　芫花　　　甘遂　　　大防<br />
　　续随子　　汉防己　　郁李仁<br />
　　损津液<br />

                    <br>
                        　　郁李仁　　白矾　　　矾红　　　半夏<br />
　　敛摄<br />
　　白芍药　　五味子　　醋　　　　乌梅<br />
　　白梅　　　酸枣仁<br />
　　固涩<br />
　　龙骨　　　牡蛎　　　粟壳　　　诃黎勒益智子　　山茱萸　　桑螵蛸　　蛇床子肉果　　　莲须　　　阿芙蓉　　金樱子原蚕蛾<br />
　　消导<br />
　　山查　　　麦芽　　　草果　　　槟榔<br />
　　三棱　　　蓬茂　　　神麴　　　枳壳<br />
　　枳实　　　緑矾　　　莱菔子　　红麴<br />
　　橘红　　　砂仁<br />
　　开窍<br />
　　龙脑香　　麝香　　　苏合香　　檀香<br />
　　安息香<br />
　　香燥<br />
　　沈香　　　麝香　　　龙脑香　　缩砂蜜豆防　　　藿香　　　香附　　　丁香<br />
　　乌药　　　木香<br />
　　辛燥<br />
　　火酒　　　蒜　　　　半夏　　　南星<br />
　　二术<br />
　　辛热<br />
　　干姜　　　吴茱萸　　胡椒　　　蒜<br />
　　蘹香　　　生姜　　　巴豆　　　龙脑香<br />
　　湿润<br />
　　地黄　　　当归　　　肉苁蓉　　天门冬知母　　　猪脂油　　麻仁　　　栝楼仁<br />
　　滞腻<br />
　　猪羊犬肉　鵞　　　　地黄　　　南麫<br />
　　油腻　　　炙煿<br />
　　滑利<br />
　　冬葵子　　榆皮　　　牛乳　　　椿根白皮<br />
　　柿　　　　瓜　　　　李　　　　桃<br />
　　棃　　　　蜜　　　　青菜　　　莼菜<br />
　　酥　　　　茄子<br />
　　发湿<br />
　　鳜鱼　　　南麫<br />
　　苦寒伤胃<br />
　　山栀　　　黄檗　　黄芩　　黄连<br />
　　大黄　　　苦参　　参　　知母<br />
　　卢防<br />
　　补命门相火<br />
　　鹿茸　　　巴防天　附子　　人胞<br />
　　红铅　　　白胶　　肉桂　　仙茅<br />
　　阳起石　　腽肭脐　淫羊藿　补骨脂狗隂茎　　菟丝子　原蚕蛾<br />
　　补肾水苦寒<br />
　　黄檗　　　天门冬　参　　知母<br />
　　酸寒<br />
　　白芍药　　牛膝　　乌梅<br />
　　咸寒<br />
　　童便　　　芒硝　　参　　秋石<br />
　　生冷<br />
　　菱　　　　棃　　　菜　　　李<br />
　　甘<br />
　　甘草　　　饴糖　　大枣　　蜜<br />
　　咸<br />
　　食盐　　　商陆　　堿水　　鹿茸<br />
　　蛤蜊　　　蛎黄　　蛏<br />
<br />
<br />
<br />
<br />
<br />
<br />
<br />
<br />
<br />
　　续序例下<br />
　　隂阳表里虚实门<br />
　　阳虚即真气虚其证恶寒或发热自汗汗多亡阳阳虚不发热单恶寒者居多<br />
　　忌破气　降泄　利水　苦寒　又忌酸　辛热发散<br />
　　青皮　　　枳壳　　　厚朴　　　牵牛防榔【以上破气】　大黄　　　石膏　　　山栀知母　　　天门冬　　生地黄　　栝楼【以上降泄】泽泻　　　木通　　　瞿麦　　　木桕根皮汉防己　　葶苈　　　猪苓　　　滑石海金沙　　商陆【以上利水】　黄芩　　　黄连黄檗　　　参　　　槐花【以上苦寒】　芍药乌梅　　　醋【以上酸】　　吴茱萸　　麻黄羌活　　　独活　　　前胡　　　防风荆芥【以上辛热发散】<br />
　　宜补　甘　温　热<br />
　　人参　　　黄　　　二术　　　炙甘草当归　　　白胶　　　淫羊藿　　人胞红铅　　　补骨脂　　巴防天　　桂<br />
　　附子　　　仙茅　　　鹿茸　　　大蘹香阳起石　　羊肉　　　雀肉<br />
　　隂虚即精血虚其证为欬嗽多痰吐血咯血嗽血鼻衂齿衂盗汗自汗发热寒热潮热骨乏无力不眠气急腰背痛<br />
　　忌补气　复忌破气　燥热辛温　又忌大寒大苦伤胃　并升提发散　利水<br />
　　人参　　　黄　　　二术　　　人胞【以上补气】南星　　　半夏　　　附子　　　官桂桂枝　　　仙茅　　　鹿茸　　　干姜硫黄　　　阳起石　　海狗肾　　丁香胡椒　　　乌头　　　火酒　　　吴茱萸乌药　　　生姜【以上燥热辛温】山栀　　　黄芩黄连　　　大黄　　　芒硝<br />
　　明粉【以上大寒大苦伤胃】　　　麻黄　　　升麻柴胡　　　羌活　　　独活　　　藁本川芎　　　防风【以上升提发散】破气利水药见前<br />
　　宜生精补血兼清虚热　敛摄　酸寒　甘寒　甘平　咸寒　畧兼苦寒<br />
　　地黄　　　栢子仁　　人乳　　　沙苑蒺藜枸杞子　　牛膝　　　麋角胶　　阿胶沙参　　　酸枣仁　　白芍药　　五味子山茱萸　　石斛　　　麦门冬　　薯蓣牡丹皮　　续断　　　地骨皮　　车前子溺白垽　　鼈甲　　　黄檗　　　知母青蒿<br />
　　表虚其证自汗恶风洒淅寒热喜就温暖脉浮无力忌破气　升发　辛热<br />
　　麻黄　　　升麻　　　防风　　　柴胡羌活　　　独活　　　前胡　　　干葛紫苏　　　薄荷　　　白芷　　　生姜荆芥【以上升发】　吴茱萸　　桂枝【表虚而中寒者不忌】<br />
　　干姜【以上辛热】破气药见前<br />
　　宜补敛　益气实表　甘　酸<br />
　　人参　　　黄耆　　　白芍药　　甘草桂枝【有热者勿用】五味子<br />
　　里虚其证洞泄或完谷不化心腹痛按之即止或腹胀或伤寒下后痞满<br />
　　忌破气　下　苦寒<br />
　　大黄　　　芒硝　　　巴豆　　　明粉牵牛【以上下】　黄芩　　　黄连　　　山栀知母　　　黄檗　　　天门冬　　茗【以上苦寒】破气药见前<br />
　　宜温补　甘　佐以辛热<br />
　　人参　　　炙甘草　　术　　　　大枣糯米　　　肉桂　　　附子【有热者勿用】干姜<br />
　　阳实即表邪热盛其证头痛寒热遍身骨痛无汗忌补敛　下　大热<br />
　　黄耆　　　人参　　　二术　　　桂枝芍药　　　五味子　　米麪食　　猪羊犬肉醋【以上补敛】　　附子　　　胡椒　　　干姜<br />
　　肉桂　　　蒜　　　　吴茱萸【以上大热】下药见前<br />
　　宜辛寒发散　天寒畧加辛热辛温佐之<br />
　　石膏　　　知母　　　葛根　　　麦门冬前胡　　　柴胡　　　黄芩　　　紫苏薄荷　　　升麻　　　防风　　　葱白荆芥　　　羌活　　　麻黄【冬月可用春夏忌之】<br />
　　隂实即里实外感证属邪热内结者其证胸腹鞕痛手不可近大便七八日不行或挟热下痢<br />
　　忌辛温发散　补敛<br />
　　诸药俱见前<br />
　　宜下　苦寒　咸寒　甘辛<br />
　　大黄　　　厚朴　　　枳实　　　滑石山栀　　　黄芩　　　黄连　　　蓝<br />
　　茵陈　　　芒硝　　　桃仁<br />
　　阳厥即热厥其证四肢厥逆身热面赤唇燥大渴口干舌苦目闭或不闭小便赤涩短少大便燥结不省人事忌升发　补敛　燥热辛温<br />
　　诸药俱见前<br />
　　宜下　清热　甘寒　苦寒　咸寒<br />
　　大黄　　　芒硝　　　石膏　　　黄芩黄连　　　山栀　　　知母　　　童便如挟虚有痰者宜麦门冬竹沥芦根汁棃汁牛黄童便<br />
　　如妇人热入血室因而厥者药中以童便为君加赤芍药生地黄牛膝牡丹皮桃仁甚者大便结燥加芒硝大黄下之通即止勿尽剂<br />
　　隂厥即寒厥其证四肢厥逆身冷面青踡卧手指爪青黯腹痛大便溏或完谷不化小便自利不渴不省人事忌下　破气　苦寒　咸寒　酸寒<br />
　　食盐　　　太隂精石　　　童便【以上咸寒】芍药　　　醋【以上酸寒】下破气苦寒诸药俱见前<br />
　　宜补气　温中　甘温　辛热<br />
　　人参　　　干姜　　　附子　　　桂<br />
　　吴茱萸<br />
　　上盛下虚属阳盛隂虚<br />
　　忌升散　下　助阳补气　复忌破气　燥热辛诸药俱见隂虚条下<br />
　　宜降　益隂　甘寒　酸寒　佐以咸寒　苦寒苏子　　　枇杷叶　　麦门冬　　枸杞子生地　　　沙参　　　白芍药　　山茱萸五味子　　牛膝　　　童便　　　参黄檗　　　天门冬<br />
　　五脏六腑虚实门<br />
　　心虚【八证】<br />
　　忌升发　破气　苦寒　辛燥　大热<br />
　　诸药俱见前<br />
　　宜补血　甘温　酸敛　佐以咸寒　镇坠<br />
　　生地黄　　龙眼肉　　人参　　　炙甘草石斛　　　酸枣仁　　五味子　　柏子仁丹参　　　茯神　　　逺志　　　鹿茸炒盐　　　丹砂<br />
　　惊邪属心气虚<br />
　　忌升　破气<br />
　　诸药俱见前<br />
　　宜降　清热　豁痰　平经曰惊者平之<br />
　　犀角　　　丹砂　　　琥珀　　　真珠龙齿　　　金箔　　　牛黄　　　代赭石羚羊角　　麦门冬　　石斛　　　桔梗胆星　　　麝香　　　竹沥　　　天竺黄逺志　　　鬼臼<br />
　　癫癎属心气虚有热<br />
　　忌补敛　升<br />
　　诸药俱见前<br />
　　宜降　清热　豁痰<br />
　　诸药见惊邪条加　　　贝母　　　丹参钓藤钩　　郁金　　　铅丹　　　神水白矾<br />
　　不得眠属心血虚有热<br />
　　忌升　辛燥　热<br />
　　诸药俱见前<br />
　　宜敛　养隂血　清热<br />
　　酸枣仁　　五味子　　龙眼肉　　丹参芍药　　　人参　　　石斛　　　竹叶生地黄　　茯神　　　逺志　　　黄连参　　　麦门冬　　辰砂六一散<br />
　　竹茹　　　木通　　　生甘草<br />
　　心烦属心家有热<br />
　　忌升　破气　燥热<br />
　　诸药俱见前<br />
　　宜清热　生津液　甘寒　甘平　辛酸　叅用不得眠中诸药<br />
　　竹叶　　　麦门冬　　生甘草　　石斛丹参　　　龙眼肉　　生地黄　　参沙参　　　茯神　　　逺志　　　知母酸枣仁<br />
　　怔忡属心血不足<br />
　　忌宜俱同心虚<br />
　　心澹澹动<br />
　　忌宜俱同心虚<br />
　　盗汗属心血虚汗者心之液也<br />
　　忌破气　辛散　燥热<br />
　　诸药俱见前<br />
　　宜补敛　清虚热　甘酸　甘平　甘寒　苦寒咸寒<br />
　　生地黄　　当归　　　茯神　　　龙眼肉黄耆　　　五味子　　白芍药　　酸枣仁黄芩　　　黄檗　　　黄连　　　牡蛎<br />
　　伏梁属心经气血虚以致邪留不去<br />
　　忌破血　汗　下<br />
　　三棱　　　蓬茂　　　姜黄　　　蝱虫虫　　　红蓝花　　水蛭　　　桃仁【以上破血】汗下诸药俱见前<br />
　　宜活血　凉血　散热通结　辛咸<br />
　　郁金　　　五灵脂　　乳香　　　没药当归　　　延胡索　　赤芍药　　逺志菖蒲　　　茯神　　　牡蛎　　叅用东垣伏梁丸治之<br />
　　肝虚【十证】<br />
　　忌收敛　破气　升散　苦寒　下<br />
　　诸药俱见前<br />
　　宜辛散　甘缓<br />
　　当归　　　陈皮　　　生姜　　地黄甘菊　　　甘草　　　胡麻　　谷精草决明子　　刺蒺藜　羊牛兔肝　因郁而虚者加　　　细辛　　木香　　　缩砂蜜沈水香　　川芎　　香附<br />
　　胸脇痛属肝血虚肝气实因而上逆<br />
　　忌敛　补气　破血<br />
　　诸药俱见前<br />
　　宜降气　养血　和肝　辛甘　平缓<br />
　　苏子　　　郁金　　番降香　　川通草当归　　　生地黄　　橘皮　　　甘草白芍药　　续断　　　鹿角胶<br />
　　转筋属血虚<br />
　　忌下　复忌升　燥热　闭气　苦寒　破气二术　　　黄耆　　　银杏　　　猪脂羊肉　　　麪【以上闭气】余忌药俱见前<br />
　　宜酸　辛　甘平<br />
　　木　　　牛膝　　　当归身　　白芍药石斛　　　续断　　　炙甘草　　陈皮缩砂蜜<br />
　　目光短属肝血虚及肾水真隂不足<br />
　　忌破气　升　燥热<br />
　　诸药俱见前<br />
　　宜补肝兼滋肾　甘温益血　甘寒除热<br />
　　甘枸杞　　生地黄　　甘菊花　　沙苑蒺藜谷精草　　五味子　　决明子　　天门冬麦门冬<br />
　　目昏属肝血虚有热兼肾水真隂不足<br />
　　忌同前目光短<br />
　　宜同目光短加黄檗　　　羚羊角<br />
　　目翳属肝热兼肾水不足<br />
　　忌破气　升　燥热　苦寒<br />
　　诸药俱见前<br />
　　宜补肝血　除热　退翳<br />
　　甘菊花　　生地黄　　决明子　　石决明沙苑蒺藜　女贞实　　青羊胆　　羚羊角犀角　　　空青　　　黄连　　　天龙伏翼粪　　木贼　　　谷精草　　蜜蒙花人爪　　　蝉蜕　　　玛瑙　　　石蟹珊瑚　　　真珠　　　琥珀　　　马目毒公贝子<br />
　　亡血过多角弓反张属肝血虚有热<br />
　　忌风燥　升　破气　下<br />
　　诸药俱见前<br />
　　宜补血清热　甘寒　甘温　酸寒　咸寒　辛润当归　　　生地黄　　白芍药　　炙甘草牛膝　　　麦门冬　　牡丹皮　　甘菊花<br />
　　童便　　　有汗加人参　　　　　黄耆五味子　　酸枣仁<br />
　　少腹连隂作痛按之则止属足厥隂经血虚<br />
　　忌同角弓反张<br />
　　宜同角弓反张加白胶<br />
　　偏头痛属血虚肝家有热不急治乆之必损目<br />
　　忌升　燥热　苦寒<br />
　　诸药俱见前<br />
　　宜养血清虚热　甘寒　酸寒　辛寒<br />
　　生地黄　　天门冬　　甘菊花　　白芍药当归　　　川芎　　　乌梅　　　炙甘草土茯苓　　金银藤　　黑豆　　　有实火者<br />
　　可加黄芩【酒炒】　　　　大黄【酒蒸】　芎防雨前茶　　石膏<br />
　　目黑暗晕属血虚兼肾水真隂不足<br />
　　忌破气　燥热　辛温<br />
　　诸药俱见前<br />
　　宜养血补肝　清热　甘寒　甘平　酸寒　苦寒生地黄　　枸杞子　　甘菊花　　当归薯蓣　　　五味子　　白蒺藜　　甘草山茱萸　　白芍药　　天门冬　　黄檗<br />
　　肥气属气血两虚肝气不和逆气与瘀血相并而成忌破气　下　苦寒<br />
　　诸药俱见前<br />
　　宜和肝散结气　兼行气血凝滞　甘温　甘平川芎　　　当归　　　沈香　　　干姜肉桂　　　橘皮　　　红花　　　郁金延胡索　　香附　　　山查　　　赤芍药红麴　　　砂仁　　　叅用东垣肥气丸治之<br />
　　脾虚【十二证】<br />
　　忌下　降泄　破气　苦寒<br />
　　诸药俱见前<br />
　　宜甘温　佐以辛香　酸平<br />
　　人参　　　大枣　　　黄耆　　　薯蓣炙甘草　　莲肉　　　白茯苓　　白藊豆缩砂蜜　　橘红　　　白豆蔲　　藿香木瓜　　　白芍药　　酸枣仁<br />
　　饮食劳倦伤脾发热<br />
　　忌破气　发散　下　苦寒<br />
　　诸药俱见前<br />
　　宜补中益气　甘温　升　酸<br />
　　人参　　　黄耆　　　术　　　　炙甘草大枣　　　柴胡　　　升麻　　　石斛麦门冬　　橘红　　　白芍药　　酸枣仁<br />
　　饮食不消化属脾气虚<br />
　　忌破气　消导尅伐　苦寒　复忌燥<br />
　　草果　　　枳实　　　防榔　　　蓬茂三棱　　　绿矾【以上消导】余忌药俱见前<br />

                    <br>
                        　　宜益真气　香　甘温　甘辛<br />
　　同脾虚加谷糵　　　　麦糵　　　肉豆蔲<br />
　　伤食必恶食<br />
　　忌润湿　苦寒<br />
　　当归　　　肉苁蓉　　琐阳　　　天门冬地黄　　　知母　　　参　　　猪脂<br />
　　茄子　　　酒　　　　糟　　　　麪食【以上润湿】苦寒诸药见前<br />
　　宜健脾消导　甘温　辛香<br />
　　橘皮　　　薯蓣　　　莲肉　　　白藊豆白芍药　　白茯苓　　草果　　　山查麦芽　　　草豆蔲　　缩砂蜜　　谷糵如腹痛大便不通宜下之枳实防榔厚朴大黄元气虚人不可下宜加参术<br />
　　伤肉食轻者宜蒜山查兼黄连重者宜矾红枣肉为丸服二钱不可过终身忌荞麦伤麪食宜炒莱菔子<br />
　　停饮为恣饮汤水或冷茶冷酒所致<br />
　　忌下　酸敛　湿润　滞腻<br />
　　诸药俱见前加忌栝楼根及仁　　　桃仁郁李仁<br />
　　宜健脾利水　淡渗　兼辛散<br />
　　人参　　　白术　　　半夏　　　茯苓橘皮　　　泽泻　　　猪苓　　　木通桑白皮　　旋覆花　　紫苏　　　白豆蔲<br />
　　水肿属脾气虚<br />
　　忌破气　下泄　湿润　咸　苦寒<br />
　　食盐　　　商陆【以上咸】余忌药俱见前<br />
　　宜补脾益气　燥湿　利水　辛香　甘温　佐以淡渗<br />
　　人参　　　二术　　　橘皮　　　薯蓣木瓜　　　薏苡仁　　桑白皮　　茯苓赤小豆　　香薷　　　乌蠡鱼　　车前子猪苓　　　泽泻　　　姜皮　　　乌芋缩砂蜜　　通草<br />
　　脾虚中满属脾气虚兼脾隂虚<br />
　　忌破气　下　消导　利水　甘<br />
　　饴糖　　　大枣　　　蜜　　　　甘草【以上甘】余忌药俱见前<br />
　　昼剧夜静属脾气虚宜补气健脾　甘温　淡渗佐以辛香<br />
　　人参　　　二术　　　白芍药　　桑白皮茯苓　　　车前子　　橘红　　　姜皮藿香　　　缩砂蜜　　无热证者佐以桂<br />
　　夜剧昼静属脾隂虚宜补脾隂　兼制肝清热　甘平　酸寒　淡渗<br />
　　酸枣仁　　白芍药　　石斛　　　白藊豆莲肉　　　橘皮　　　山药　　　苏子五味子　　木瓜　　　桑白皮　　车前子茯苓<br />
　　噎膈属气血两虚由于血液衰少而非痰气壅逆所成忌破气　升　复忌下　消导　燥　苦寒　辛热诸药俱见前<br />
　　宜降　清热润燥　甘温甘平以益血　畧佐辛香以顺气<br />
　　苏子　　　橘红　　　枇杷叶　　人参白芍药　　酸枣仁　　龙眼肉　　人乳牛乳　　　蔗浆　　　梨汁　　　韭汁芦根汁　　姜汁　　　白豆蔲仁<br />
　　脾泄属气虚<br />
　　忌破气　下　消导　苦寒<br />
　　诸药俱见前<br />
　　宜温中补气　升清　甘温　甘平　佐以辛香<br />
　　人参　　　术　　　　炙甘草　　薯蓣莲肉　　　白藊豆　　茯苓　　　车前子白芍药　　升麻　　　柴胡　　　肉豆蔲缩砂蜜　　橘皮　　　木香　　　丁香藿香　　　白莱菔　　兼有湿及痰经年不愈粪色白者须服九掣松脂<br />
　　健忘属气血两虚<br />
　　忌升　燥热　复忌苦寒　辛散<br />
　　诸药俱见前<br />
　　宜益脾隂兼补气　酸敛　甘温　甘寒　辛平以通窍<br />
　　酸枣仁　　白芍药　　五味子　　人参炙甘草　　黄耆　　龙眼肉　　柏子仁麦门冬　　丹参　　茯苓　　　茯神石菖蒲　　逺志<br />
　　倦怠嗜卧属脾气不足<br />
　　忌破气　消导　苦寒<br />
　　诸药俱见前<br />
　　宜补气兼健脾　甘温　辛香<br />
　　人参　　　白术　　黄耆　　　茯苓薯蓣　　　炙甘草　　谷糵　　白藊豆缩砂蜜　　橘皮　　　藿香　　白豆蔲<br />
　　脾虚腹痛按之则止属血虚忌<br />
　　破气破　血香　燥苦　寒诸<br />
　　药俱见前宜<br />
　　益气补血甘　温酸　平人<br />
　　参炙　　　甘草龙　　眼肉大　枣酸枣仁石　　斛麦　　　门冬白　芍药<br />
　　痞气属脾气虚及气郁所致<br />
　　忌破气　下　湿润　苦寒<br />
　　诸药俱见前<br />
　　宜健脾　兼散结滞　甘温　辛香<br />
　　人参　　　白芍药　　橘红　　　缩砂蜜藿香　　　吴茱萸　　谷糵　　　麦糵红麴　　　香附　　　木香　　　叅用东垣痞气丸治之<br />
　　肺虚【七证】<br />
　　忌补气　升散　辛燥　温热<br />
　　诸药俱见前<br />
　　宜清热　降气　酸敛　润燥<br />
　　天门冬　　麦门冬　　苏子　　　枇杷叶贝母　　　沙参　　　百部　　　百合桑白皮　　五味子　　杏仁　　　五倍子<br />
　　蜜　　　　棃　　　　柿　　　　无热者加人参<br />
　　喘属肺虚有热因而痰壅<br />
　　忌破气　升　发散　收涩<br />
　　诃子　　　亚芙蓉　　粟壳【以上收涩】余忌药俱见前<br />
　　宜降气　消痰　辛凉　甘寒　苦平<br />
　　苏子　　　枇杷叶　　贝母　　　桑根白皮栝楼根　　竹沥　　　天门冬　　麦门冬百部　　　百合　　　薄荷　　　马兜铃款冬花　　沙参　　　前胡　　　白前射干<br />
　　欬嗽吐血痰属肺热甚<br />
　　忌升　破气　复忌补气　破血　辛燥　温热收涩<br />
　　诸药俱见前<br />
　　宜降气清热　润肺生津液　凉血养血　甘寒甘平　咸寒　佐以苦寒<br />
　　郁金　　　生地黄　　蒲黄　　　侧柏叶茅根　　　剪草　　　白芨　　　阿胶童便　　　知母　　　余药肺虚条内叅用<br />
　　声哑属肺热甚<br />
　　忌宜俱同欬嗽<br />
　　咽喉燥痛属水涸火炎肺热之极此证法所难治忌宜俱同欬<br />
　　肺痿属肺气虚有热<br />
　　忌宜俱同肺虚<br />
　　胸属肺热有痰<br />
　　忌宜俱同喘欬嗽<br />
　　息贲属肺气虚痰热壅结所致<br />
　　忌破气　辛热　补敛<br />
　　诸药俱见前<br />
　　宜降气　清热开痰　佐以散结<br />
　　橘皮　　　白豆蔲　　白芥子　　射干桔梗　　　旋覆花　　桑白皮　　叅用东垣息贲丸治之<br />
　　肾虚即肾水真隂不足【十八证】<br />
　　忌升　破气　利水　温热　辛燥　补命门相火仙茅　　　芭防天　　葫芦　　　人参补骨脂　　鹿茸　　　人胞【以上补命门相火】余忌药俱见前<br />
　　宜滋隂　润　生精补血　除热　甘寒　酸寒苦寒咸寒<br />
　　地黄　　　枸杞子　　牛膝　　　人乳肉苁蓉　　柏子仁　　胡麻　　　沙苑蒺藜杜仲　　　续断　　　天门冬　　麦门冬五味子　　山茱萸　　薯蓣　　　牡丹皮兔丝子　　车前子　　地骨皮　　知母黄檗　　　鼈甲　　　青蒿　　　童便<br />
　　肾虚腰痛属精气虚<br />
　　忌破气　燥热<br />
　　诸药俱见前<br />
　　宜同肾虚<br />
　　骨乏无力属隂精不足肾主骨故也<br />
　　忌宜俱同肾虚<br />
　　骨蒸潮热属精血虚极以致阳无所附火空上炎忌宜俱同肾虚<br />
　　传尸劳<br />
　　忌同肾虚<br />
　　宜除热益隂　杀劳虫　兼清镇<br />
　　诸药同肾虚加　　　　鬼臼　　　干漆漆叶　　　卢会　　　象胆　　　獭肝胡黄连　　安息香　　丹砂　　　磁石神水<br />
　　五心烦热属真隂不足<br />
　　忌宜俱同肾虚<br />
　　梦遗泄精属肾虚有火<br />
　　忌同肾虚<br />
　　宜滋隂　生精补血　除热　酸敛　佐以涩精莲花蕋　　生甘草　　石斛　　　缩砂蜜龙骨　　　覆盆子　　鱼胶　　　莲肉牡蛎　　　远志　　　韭子　　　桑螵蛸余药同肾虚条<br />
　　小便短涩热赤频数属肾虚有火<br />
　　忌宜俱同肾虚<br />
　　溺有余沥属气虚<br />
　　忌同肾虚<br />
　　宜同肾虚以五味子黄檗人参为君加菟丝子覆盆子为臣益智为佐如觉平日肺家有热或欬有火者忌人参用沙参<br />
　　溺血血淋属肾虚有火热伤血分<br />
　　忌同肾虚<br />
　　宜同肾虚加侧柏叶　　　阿胶　　　茅根韭白　　　干地黄　　戎盐　　　蒲黄<br />
　　伤精白浊属房劳过度以致精伤流出似白浊证忌利小便　燥　辛热<br />
　　诸药俱见前<br />
　　宜同肾虚<br />
　　五淋属肾虚兼有湿热<br />
　　忌同肾虚<br />
　　宜同肾虚加清湿热<br />
　　茯苓　　　黄檗　　　车前子　　石斛萆薢　　　薏苡仁<br />
　　精塞水窍不通属房欲不竟或思欲不遂或惧泄忍精或老人气不足以送精出窍<br />
　　忌破气　下　利小便　燥热<br />
　　诸药俱见前<br />
　　宜行败精　壮实人宜兼泄火　老人宜兼补气血外治用吮法<br />
　　牛膝　　　生地黄　　当归　　　桃仁红花　　　车前子　　鹿角霜<br />
　　齿浮真牙摇动及下龈软或齿衂属肾虚有热<br />
　　忌同肾虚又忌当归芎防<br />
　　宜益隂　凉血　固肾<br />
　　诸药畧同肾虚应以地黄黄檗五味子为君桑椹牛膝沙苑蒺藜鹿茸天门冬为臣龙骨牡蛎为使<br />
　　下消属肾隂虚火伏下焦<br />
　　忌同肾虚<br />
　　宜清热　及峻补真气　润　酸敛<br />
　　诸药同肾虚宜以黄檗五味子生地黄天麦门冬人参为君石斛牛膝知母人乳童便为臣地骨皮青蒿侧柏叶为佐<br />
　　善恐属肾气虚肾藏志故也<br />
　　忌破气　苦寒<br />
　　诸药俱见前<br />
　　宜补气强志　辛平　甘温　佐以辛香<br />
　　人参　　　远志　　　茯苓　　　鹿茸酸枣仁　　柏子仁　　石斛　　　沈水香<br />
　　隂窍漏气属肾气虚不固肾主纳气虚则不能纳故见是证<br />
　　忌破气　降　香燥　辛热<br />
　　苏子　　　郁金　　　降香　　　沈水香橘皮　　　通草【以上降】　白豆蔲　　木香香附【以上香燥】余忌药俱见前<br />
　　宜补真气　酸敛　固涩<br />
　　人参　　　五味子　　山茱萸　　沙苑蒺藜覆盆子　　枸杞子　　益智子　　逺志龙骨　　　牡蛎　　　金樱子　　莲须叅用肾虚条内诸药<br />
　　疝属肾虚寒湿邪乗虚客之所致丹溪谓与肾经絶无相干者误也又有先因湿邪为病后成湿热者药宜分寒热先后二途<br />
　　忌升　破气　苦寒　湿润<br />
　　诸药俱见前<br />
　　宜补气　通肾气　除湿　又有隂虚有热之人病此兼宜除热<br />
　　人参　　　黄耆　　　橘核　　　合欢子茘枝核　　川楝子　　牛膝　　　木瓜杜仲　　　萆薢　　　巴防天<br />
　　虚寒而痛加桂　　　　蘹香　　　补骨脂仙茅<br />
　　虚热而痛加黄檗　　　车前子　　湿盛者加术<br />
　　奔豚属肾虚脾家湿邪下传客肾所致<br />
　　忌同疝　兼忌燥<br />
　　诸药俱见前<br />
　　宜补气　健脾　辛温　散结<br />
　　人参　　　薯蓣　　　桂　　　　山茱萸牛膝　　　蘹香　　　蛇床子　　叅用东垣奔豚丸治之<br />
　　命门虚即元阳真火不足【四证】<br />
　　忌下泄　破气　发散　辛寒　苦寒　淡渗　燥补肾水苦寒药<br />
　　黄檗　　　知母　　　生地黄　　天门冬【以上补肾水苦寒药】余药俱见前<br />
　　宜益真阳之气　甘温　咸温　甘热　酸敛人参　　　红铅　　　人胞　　　鹿茸白胶　　　肉苁蓉　　菟丝子　　枸杞子覆盆子　　五味子　　巴防天　　山茱萸附子　　　补骨脂　　仙茅　　　阳起石<br />
　　隂痿属命门火衰下焦虚寒<br />
　　忌同命门虚<br />
　　宜同命门虚加海狗肾　　蛇床子　　原蚕蛾狗隂茎　　雀卵　　　牛膝　　　白马隂茎<br />
　　精寒精薄属命门火衰阳气不足<br />
　　忌宜俱同隂痿<br />
　　肾泄即五更及黎明泄泻者是也亦名大瘕泄属命门真火不足<br />
　　忌同命门虚<br />
　　宜益气　甘温　酸敛<br />
　　人参　　　薯蓣　　　莲肉　　　肉豆蔲砂仁　　　补骨脂　　木香　　　吴茱萸五味子<br />
　　畏寒足冷<br />
　　忌宜俱同命门虚<br />
　　小肠虚【一证】<br />
　　忌破气　辛散　燥热<br />
　　诸药俱见前<br />
　　宜补气　甘温　酸温<br />
　　人参　　　黄耆　　　麦门冬　　五味子山茱萸<br />
　　遗尿属小肠气虚兼肾气虚<br />
　　忌同小肠虚<br />
　　宜同小肠虚兼固涩<br />
　　牡蛎　　　益智子　　龙骨　　　金樱子<br />
　　胆虚【二证】<br />
　　忌汗　吐　下　苦寒　破气　燥<br />
　　山栀　　　瓜蒂　　　藜芦　　　盐汤常山【以上吐】余忌药俱见前<br />
　　宜甘温　甘平　酸敛　佐以微辛<br />
　　人参　　　当归　　　谷精草　　决明子木贼草　　甘草　　　竹叶　　　竹茹白芍药　　酸枣仁<br />
　　易惊属胆气虚<br />
　　忌破气　升发　燥热<br />
　　诸药俱见前<br />
　　宜补胆气　甘温　辛温　酸平<br />
　　人参　　　酸枣仁　　甘草　　　竹叶当归　　　白芍药　　竹茹　　　橘皮<br />
　　病后不得眠属胆虚<br />
　　忌宜俱同胆虚<br />
　　胃虚【七证】<br />
　　忌下　破气　苦寒　燥热<br />
　　诸药俱见前<br />
　　宜益气　甘平　甘淡　酸<br />
　　人参　　　白术　　　白藊豆　　莲肉石斛　　　橘皮　　　白茯苓　　木瓜<br />
　　白芍药　　兼寒加生姜　　　　　白豆蔲<br />
　　缩砂蜜　　兼热加竹茹　　　　　枇杷叶麦门冬　　芦根汁　　蔗浆<br />
　　胃弱不纳食及不思饮食<br />
　　忌同胃虚<br />
　　宜同胃虚仍分寒热治<br />
　　胃虚呕吐宜分寒热<br />
　　忌宜俱同胃虚<br />
　　霍乱转筋属胃虚猝中邪恶气及毒气兼有停滞所致【转筋与肝经血虚不同】<br />
　　忌闭气　滞腻　收敛　温补　大热<br />
　　诸药俱见前<br />
　　宜调气和中　辛散　消导<br />
　　由于暑必口渴或口干齿燥口苦小水短赤<br />
　　白梅　　　白藊豆并叶　　　　　丝瓜叶滑石　　　石膏　　　甘草　　　橘皮香薷　　　木瓜　　　石斛　　　童溺食盐　　　泥浆　　　缩砂蜜　　厚朴由于寒则小水清白不渴不热<br />
　　缩砂蜜　　丁香　　　橘皮　　　藿香　甚者加吴茱萸肉桂外治用杉木楠材煎汤浸洗<br />
　　绞肠痧属胃气虚猝中天地邪恶秽汚之气郁于胸腹间上不得吐下不得泻以致肠胃绞痛异常胸腹骤胀遍体紫黑头顶心必有红发急寻出拔去之急以三棱鎞针刺委中挤出热血可立苏次用新汲凉水投入盐两许恣饮得吐泻即止委中穴在两膝下湾横纹中间两筋之中刺入一分<br />
　　忌温补　敛<br />
　　诸药俱见前切忌火酒生姜蒜及谷气米饮热汤入口即死<br />
　　宜通窍辟恶　辛散　咸寒<br />
　　龙脑香　　苏合香　　藿香　　　檀香乳香　　　芒硝　　　童便　　　煎药亦宜冷服<br />
　　中恶腹中防痛属胃气虚恶气客之所致<br />
　　忌补　酸敛<br />
　　诸药俱见前<br />
　　宜辟恶气　通畅胃气　辛散<br />
　　龙脑香　　檀香　　　麝香【孕妇忌用】　牛黄乳香　　　苏合香　　丹砂　　　雄黄鬼臼　　　藿香　　　橘皮　　　木香沈水香　　白豆蔲　　远志　　　石菖蒲干姜　　　桂<br />

                    <br>
                        　　反胃属胃气虚<br />
　　忌破气　升　苦寒　甘　燥热<br />
　　诸药俱见前<br />
　　宜补气　降气　和胃　清热　酸敛以制肝人参　　　苏子　　　橘皮　　　枇杷叶木瓜　　　竹茹　　　麦门冬　　芦根汁石斛　　　白茯苓　　白芍药　　梅酱蔗浆<br />
　　若因虚寒而得者加生姜　　　　　术<br />
　　白豆蔲<br />
　　中酒属胃弱<br />
　　忌闭气　升　甘温　燥热　收涩<br />
　　诸药俱见前<br />
　　宜养胃　酸　辛散　淡渗<br />
　　人参　　　麦门冬　　白藊豆　　葛花五味子　　梅酱　　　橘皮　　　白豆蔲黄连　　　缩砂蜜　　白茯苓　　泽泻<br />
　　大肠虚【四证】<br />
　　忌破气　下　燥热<br />
　　诸药俱见前<br />
　　宜补气　润燥　甘温<br />
　　人参　　　黄耆　　　麦门冬　　五味子白芍药　　炙甘草<br />
　　虚热便闭不通属血虚津液不足<br />
　　忌破气　下　燥热　苦温　损津液<br />
　　郁李仁【损津液】余忌药俱见前<br />
　　宜生津液　润燥　凉血　益血<br />
　　五味子　　麦门冬　　芝麻　　　麻仁生蜜　　　天门冬　　肉苁蓉　　生地黄当归　　　卢会　　　炙甘草<br />
　　虚寒滑泄不禁属气虚<br />
　　忌破气　下　湿润　苦寒<br />
　　诸药俱见前<br />
　　宜补气　升　甘温　酸敛<br />
　　人参　　　黄耆　　　白术　　　莲肉升麻　　　炙甘草　　吴茱萸　　肉豆蔲补骨脂　　五味子　　木瓜　　　赤石脂<br />
　　肠鸣属气虚<br />
　　忌破气　下　苦寒<br />
　　诸药俱见前<br />
　　宜同大肠虚加升麻柴胡以佐之<br />
　　脱肛属气虚兼有湿热<br />
　　忌同大肠虚<br />
　　宜补气　升提　除湿热<br />
　　人参　　黄耆　　　炙甘草　白术莲肉　　白藊豆　　升麻　　干葛柴胡　　黄檗　　　防风　　黄连黄芩　　樗根白皮　白芍药　外用五倍子傅之<br />
　　膀胱虚【三证】<br />
　　忌破气　燥　利小便<br />
　　诸药俱见前<br />
　　宜补气　酸敛<br />
　　人参　　五味子　　山茱萸　益智子金樱子<br />
　　小便不禁属气血虚<br />
　　忌降下　湿润　燥热<br />
　　诸药俱见前<br />
　　宜同膀胱虚加牡蛎　　　龙骨　　　鹿茸桑螵蛸　　鸡防胵<br />
　　频数不能少忍加麦门冬　　　　　五味子黄檗　　　山茱萸　　天门冬　　鼈甲牛膝　　　柏子仁　　甘枸杞子<br />
　　遗尿属本经气虚见小肠虚条内因膀胱虚亦能致遗尿故复列此<br />
　　忌宜俱见小肠虚<br />
　　膀胱气<br />
　　忌宜俱同疝<br />
　　三焦虚【二证】<br />
　　忌破气　降　复忌升发　苦寒<br />
　　诸药俱见前<br />
　　宜补中益气　佐以辛温<br />
　　人参　　　黄耆　　　白术　　　益智子沈香　　　五味子<br />
　　腹寒属中气虚<br />
　　忌宜俱同三焦虚<br />
　　短气少气属气虚<br />
　　忌同三焦虚<br />
　　宜补气益精　甘温　甘寒　酸温<br />
　　人参　　　黄耆　　　麦门冬　　五味子<br />
　　心实即实火实热【五证】<br />
　　忌补敛　升　热　温燥<br />
　　诸药俱见前<br />
　　宜降火清热　苦寒以折之　辛寒以散之　甘寒以缓之　咸寒以润之<br />
　　黄连　　　犀角　　　石膏　　　丹砂牡丹皮　　滑石　　　生甘草　　麦门冬竹叶　　　童便　　　便结燥加芒硝大黄发狂亦如之<br />
　　谵语属心家邪热<br />
　　忌宜俱同心实<br />
　　舌破属心火<br />
　　忌宜俱同心实<br />
　　烦躁属心家邪热及心火内炎【烦属心躁属肾】<br />
　　忌宜俱同心实<br />
　　自笑属心家有热邪<br />
　　忌宜俱同心实<br />
　　发狂属心家有邪热甚<br />
　　忌宜俱同心实<br />
　　肝实【五证】<br />
　　忌补气　升　酸敛　辛热　辛温　燥<br />
　　诸药俱见前<br />
　　宜清热降气　苦寒　辛寒　甘寒　酸寒<br />
　　橘皮　　　青皮　　　苏子　　　黄连黄芩　　　龙胆草　　柴胡　　　生甘草赤芍药　　竹叶　　　青黛<br />
　　善怒怒则气上逆甚则呕血及泄<br />
　　忌补　升　热燥　闭气<br />
　　诸药俱见前<br />
　　宜降气　清热　甘寒　酸寒　咸寒　佐以辛散苏子　　　郁金　　　番降香　　生甘草青黛　　　麦冬　　　生地黄　　赤芍药橘皮　　　蒲黄　　　当归　　　延胡索砂仁　　　香附　　　童便<br />
　　善太息忽忽不乐<br />
　　忌宜俱同善怒<br />
　　脇痛呕血属肝气逆肝火盛肝血虚<br />
　　忌宜俱同善怒<br />
　　发搐属肝家邪热热则生风风主掉故也<br />
　　忌同善怒<br />
　　宜清热　降气　利小便　缓中<br />
　　生地黄　　白芍药　　黄连　　　丹砂羚羊角　　童便　　　苏子　　　麦门冬生甘草　　竹叶　　　甘菊花　　白茯苓木通<br />
　　目赤肿痛属血热<br />
　　忌同肝实善怒<br />
　　宜凉血清热　甘寒　苦寒　酸寒<br />
　　生地黄　　赤芍药　　甘草　　　甘菊谷精草　　蜜蒙花　　荆芥　　　黄檗大黄　　　黄连　　　连翘　　　参山栀　　　竹叶　　　龙胆草　　空青曽青　　　木通　　　童便　　　外治铜青芒硝　　　石胆　　　蕤核急者宜以三棱针刺破眼眶肿处捋出热血立解迟则血贯瞳人目损矣<br />
　　脾实即湿热邪胜【六证】<br />
　　忌湿润　收涩　滞腻　热　咸　甘<br />
　　诸药俱见前<br />
　　宜除湿清热　利小便　辛散　风燥　苦寒<br />
　　术　　　　山栀　　　猪苓　　　泽泻滑石　　　车前子　　茯苓　　　白豆蔲防风　　　干葛　　　黄连　　　枳实<br />
　　蛊胀由于脾家湿热积滞或内伤瘀血停积而成忌补气　甘温　燥热<br />
　　诸药俱见前<br />
　　宜除湿　清热　利小便　消积<br />
　　木通　　　防己　　　车前子　　猪苓泽泻　　　茯苓　　　葶苈　　　乌蠡鱼桑白皮　　山查　　　红麴　　　三棱蓬术<br />
　　易饥属脾家邪火<br />
　　忌升　辛温　大热　香燥<br />
　　沈香　　　麝香　　　龙脑　　　缩砂蜜豆蔲　　　藿香【以上香燥】余忌药俱见前<br />
　　宜清火除热　生津液　益脾隂　甘寒　苦寒酸寒<br />
　　黄连　　　青黛　　　连翘　　　山栀石膏　　　竹叶　　　麦门冬　　石斛白芍药　　酸枣仁<br />
　　口唇生疮<br />
　　忌温燥　热<br />
　　诸药俱见前<br />
　　宜甘寒　酸寒　苦寒　辛寒<br />
　　麦门冬　　生地黄　　甘草　　　白芍药乌梅　　　黄连　　　黄檗　　　参连翘　　　栝楼根　　干葛　　　石膏龙胆草　　大青　　　竹叶<br />
　　口糜<br />
　　忌宜俱同口唇生疮<br />
　　中消属脾家实火<br />
　　忌破气　下　温燥　热<br />
　　诸药俱见前<br />
　　宜服诸药同口唇生疮加人参<br />
　　湿热腹痛按之愈甚<br />
　　忌闷气　酸敛　温热　燥<br />
　　诸药俱见前<br />
　　宜利小便　兼升提　苦寒<br />
　　滑石　　　车前子　　木通　　　黄连黄芩　　　升麻　　　柴胡　　　葛根防风　　　不愈加熟大黄即土郁则夺之之义也<br />
　　肺实【八证】<br />
　　忌敛涩　补气　升　燥热　酸　咸<br />
　　诸药俱见前<br />
　　宜降气　润　甘寒　苦寒　佐以辛散<br />
　　苏子　　　枇杷叶　　桑白皮　　天门冬贝母　　　栝楼根　　杏仁　　　白前前胡　　　知母　　　车前子　　桑黄石膏　　　黄芩<br />
　　喘急属肺有实热及肺气上逆<br />
　　忌同肺实<br />
　　宜同肺实加桔梗　　　　甘草　　　栝楼仁参　　　青黛<br />
　　气壅属肺热气逆<br />
　　忌宜俱同肺实<br />
　　声重痰稠属肺热<br />
　　忌同肺实<br />
　　宜同肺实加薄荷　　　　竹沥<br />
　　肺痈属肺热极<br />
　　忌同肺实<br />
　　宜清热　消痰　降火　解毒散结　甘寒　苦寒辛寒<br />
　　桑白皮　　桑黄　　　黄芩　　　贝母栝楼根　　薏苡仁　　蕺菜　　　虎耳草鼠黏子　　连翘　　　甘草　　　败酱草百年腌芥菜汁<br />
　　肺胀闷属肺热<br />
　　忌同肺实<br />
　　宜由肺实并叅用肺痈诸药<br />
　　吐脓血血痰欬嗽嗽血属肺家火实热甚此正邪气胜则实之谓<br />
　　忌同肺实<br />
　　宜清热降气　凉血　豁痰<br />
　　童便　　　苏子　　　枇杷叶　　桑白皮麦门冬　　剪草　　　蒲黄　　　生地黄<br />
　　天门冬　　百部　　桑黄　　　　百合薏苡仁　　甘草　　　贝母　　　白芍药白芨　　　桔梗　　　款冬花　　紫菀<br />
　　喉癣属肺热<br />
　　忌同肺实<br />
　　宜同肺实加鼠黏子　　　参　　　射干<br />
　　上消属肺家实火及上焦热<br />
　　忌同肺实<br />
　　宜降气　清热　补肺　生津　甘寒　苦寒　酸寒　辛寒<br />
　　苏子　　　麦门冬　　枇杷叶　　桑白皮桔梗　　　百部　　　百合　　　黄芩天门冬　　沙参　　　黄连　　　栝楼根葛根　　　知母　　　参　　　石膏甘草　　　五味子　　白芍药　　防竹叶芦根　　　冬瓜　　　人乳　　　天酒<br />
　　肾无实故无泻法<br />
　　命门实【二证】<br />
　　忌补气　温　热<br />
　　诸药俱见前<br />
　　宜苦寒　甘寒　咸寒<br />
　　黄檗　　　知母　　　参　　　天门冬麦门冬　　牡丹皮　　车前子　　木通泽泻<br />
　　强阳不倒属命门火实孤阳无隂所致此证多不治忌同命门实<br />
　　宜同命门实加五味子　　童便　　　生地黄<br />
　　水窍涩痛属命门实火<br />
　　忌同命门实<br />
　　宜清热　利窍　甘寒　苦寒　咸寒　佐以淡渗黄檗　　　知母　　　车前子　　生地黄天门冬　　生甘草　　黄芩　　　牛膝麦门冬　　童便　　　茯苓　　　木通<br />
　　小肠实【一证】<br />
　　忌敛涩　补气<br />
　　诸药俱见前<br />
　　宜通利　淡渗　苦寒　甘寒　咸寒<br />
　　车前子　　白茯苓　　木通　　　生甘草黄檗　　　知母　　　黄芩　　　黄连牛膝　　　麦门冬　　生地黄　　童溺<br />
　　小水不利及赤或涩痛尿血<br />
　　忌宜俱同小肠实<br />
　　胆实【二证】<br />
　　忌汗　吐　下<br />
　　诸药俱见前<br />
　　宜和解　辛寒　甘寒　苦寒　辛温<br />
　　柴胡　　　黄芩　　　半夏　　　生姜甘草　　　橘皮　　　龙胆草<br />
　　口苦耳聋脇痛往来寒热<br />
　　忌同胆实<br />
　　宜用仲景小柴胡汤随所见兼证加减<br />
　　鼻渊属胆移热于脑<br />
　　忌辛温　燥热<br />
　　诸药俱见前<br />
　　宜清热　补脑　甘寒　甘平　佐以辛寒<br />
　　天门冬　　甘菊花　　生地黄　　沙苑蒺藜山茱萸　　沙参　　　薄荷　　　柴胡辛夷　　　黄芩　　　参　　　知母<br />
　　胃实【六证】<br />
　　忌升　补敛　辛温　燥热　湿润<br />
　　诸药俱见前<br />
　　宜下　如邪未结宜清热发散　苦寒　辛寒　甘寒<br />
　　大黄　　　枳实　　　知母　　　石膏葛根　　　竹叶　　　大青　　　小青青黛　　　麦冬　　　甘草<br />
　　谵语发狂发斑弃衣而走登高而歌属胃家邪热实忌同胃实<br />
　　宜同胃实如大便结者加芒硝亟下之发斑者加鼠黏子参栝楼根多用石膏为君便结亦加大黄下之<br />
　　口臭数欲饮食属胃火<br />
　　忌同胃实<br />
　　宜清热降火　苦寒　甘寒　辛寒<br />
　　黄连　　　青黛　　　连翘　　　麦门冬石斛　　　芦根汁　　竹叶　　　石膏<br />
　　嘈杂属胃火<br />
　　忌同口臭<br />
　　宜同口臭畧兼消导<br />
　　山查　　　麦芽　　　橘红　　　神麴<br />
　　口淡属胃热<br />
　　忌宜俱同口臭<br />
　　呕吐属胃火者必面赤小便短赤或涩大便多燥口苦或干渴<br />
　　忌同胃实<br />
　　宜同胃实加枇杷叶　　　竹茹　　　木瓜芦根　　　橘皮　　　通草　　　白茯苓<br />
　　吞酸属胃火<br />
　　忌同胃实<br />
　　宜同嘈杂<br />
　　大肠实【四证】<br />
　　忌补敛　燥热<br />
　　诸药俱见前<br />
　　宜润下　苦寒　辛寒<br />
　　生地黄　　麻仁　　　桃仁　　　黄连黄芩　　　槐花　　　大黄　　　石膏知母　　　枳壳<br />
　　便鞕闭<br />
　　忌同大肠实<br />
　　宜同大肠实加芒硝　　　猪胆　　　槟榔郁李仁　　石蜜<br />
　　肠风下血属大肠湿热<br />
　　忌下　燥热<br />
　　诸药俱见前<br />
　　宜清热凉血　兼升　甘寒　苦寒<br />
　　生地黄　　槐花　　　地榆　　　黄连黄芩　　　荆芥　　　防风　　　甘草红麴　　　白芍药　　侧柏叶　　白头翁蒲黄　　　鸡子　　　葛谷<br />
　　脏毒属血热<br />
　　忌同肠风下血<br />
　　宜同肠风下血加忍冬　　麦门冬　　倍加地榆蒲黄<br />
　　肠痈属大肠实火<br />
　　忌同肠风下血<br />
　　宜下　苦寒　解毒<br />
　　大黄　　　白药子　　白芷　　　白芨白敛　　　连翘　　　忍冬藤　　天明精甘草　　　黄耆　　　生地黄　　明矾黄蜡　　　生蜜【以上三味作丸】<br />
　　膀胱实【一证】<br />
　　忌燥热　收涩<br />
　　诸药俱见前<br />
　　宜润　淡渗<br />
　　知母　　　黄檗　　　车前子　　木通瞿麦　　　滑石　　　茯苓　　　猪苓泽泻<br />
　　癃闭属膀胱实热<br />
　　忌破气　发散　燥热　如属水液不足兼忌利小便<br />
　　诸药俱见前<br />
　　宜同膀胱实佐以升提<br />
　　升麻　　　柴胡<br />
　　三焦实【三证】<br />
　　忌补敛　升　燥热<br />
　　诸药俱见前<br />
　　宜降　清热　调气　甘寒　苦寒　咸寒<br />
　　苏子　　　麦门冬　　知母　　　黄檗参　　　山栀　　　黄芩　　　黄连童便<br />
　　喉痹即纒喉风属少阳相火少隂君火竝炽经曰一隂一阳结为喉痹一隂者少隂君火也一阳者少阳相火也<br />
　　忌同三焦实<br />
　　宜辛散　佐以苦寒　咸寒　急则有鍼法　吹法吐法<br />
　　鼠黏子　　山豆根　　射干　　　黄连黄檗　　　知母　　　参　　　童便苏子　　　麦门冬　　贝母　　　甘草生犀角　　山慈菇　　苦桔梗　　续随子急治用胆矾朴硝牛黄为末和匀吹入喉中又法用明矾三钱巴豆七粒去壳同矾煅矾枯去巴豆即取矾为细末吹入喉中流出热涎即寛<br />
　　头面赤热属上焦火升<br />
　　忌同三焦实<br />
　　宜降　清热　甘缓　佐以酸敛<br />
　　苏子　　　枇杷叶　　天门冬　　麦门冬参　　　薄荷　　　栝楼根　　棃<br />
　　柿　　　　蔗　　　　童便　　　白芍药五味子<br />
　　赤白游风属血热热则生风故善游走俗名火丹小儿多患此大人亦时有之<br />
　　忌同三焦实<br />

                    </div></div><hr><script charset='utf-8' src='../js/footer.js'></script></body></html>