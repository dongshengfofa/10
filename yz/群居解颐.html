<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法群居解颐' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../../css/3.css' rel='stylesheet' type='text/css'>");}else{ document.write("<link href='../../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>群居解颐</center></div><div class='fo'><center>经文出处:来自殆知阁</center><br/><br>
                        《羣居解颐》<br />
宋高怿<br />
<br />
    《宋史 艺文志》小说类著录高泽《羣居解颐》三卷。涵芬楼《说郛》卷三十二收此书，题「唐高择撰」，注：「号高素处士」。按名当作高怿（990—1060），字文悦，号安素处士。《宋史》卷四五七《隐逸》有传，云：「高怿字文悦，荆南高季兴四世孙，幼孤，养于外家。十三岁能属文，通经史百家之书。闻种放隐终南山，乃筑室豹林谷，从放受业。放奇之，不敢处以弟子行。与同时张荛、许勃号南山三友。会诏举沈沦草泽，知长安寇准闻其名，荐之，辞不起。景佑中，录国初侯王后，怿推其弟忻得官。及范雍建京兆府学，召怿讲授诸生，席间常数十百人。杜衍尝请赐处士号，乃命为大理评事，怿固辞，仁宗嘉其守，号安素处士 ，诏州县岁时礼遇之，给良田五百亩。文彦博表其经术该通，有高世之行，可以励风俗，诏赐第一区。嘉佑中 ，就除光禄寺丞，复固辞。梦道士持素书聘为白鹿洞主，卒。」事又见《隆平集》卷十五，《东都事略》卷一百十八。<br />
    文据重编《说郛》卷二十四，共二十二条。校以涵芬楼《说郛》卷三十二（少〈讲论语〉至〈烧裙〉四条），《古今说海》（巴蜀书社标点本）本《避暑漫抄》（题“陆游”）引《羣居解颐》五条（〈天子亲家翁〉、〈史思明诗〉、〈重婚〉、〈妻妬〉、〈优人滑稽〉）。<br />
 <br />
嘲 <br />
唐初有裴畧者，宿卫考满，兵部试判，为错一事落第。此人即向温彦博处披诉。彦博时与杜如晦坐，不理其诉，此人即云：少小以来，自许明辨，至于通博言语，堪作通事舍人。并解文章，兼能嘲戏。彦博始回意共语。时厅前有竹，彦博即令嘲竹。此人应声嘲曰：竹风吹，青肃肃。凌寒叶不凋，经冬子不熟。虚心未能待国士，皮上何劳生节目。彦博即云：尔解通博言语 ，可传语厅前屏墙。此人走至厅前，大声语曰：方今圣上聪明，辟四门以待士，君是何人物，在此妨贤路。即推倒。彦博曰：此意着博 。此人云：非但着博，亦当着肚 。彦博、如晦大叹喜，即令送吏部与官。<br />
天子亲家翁<br />
萧瑀尝因宴，太宗语近臣曰：自知一座最贵者先把酒。时长孙无忌、房玄龄相顾未言。瑀引手取杯。帝问曰：卿有何说？瑀对曰：臣是梁朝〔天子〕儿 ，隋室皇后弟，唐朝左仆射，天子亲家翁。太宗抚掌，极欢而罢 。<br />
未解思量<br />
太宗征辽，作飞梯以上其城，有应募为梯首者，城中矢石如雨，因竞为先登。英公李世绩指之，乃语中书舍人许敬宗曰：此人岂不大健。敬宗曰：非健，要是未解思量。帝闻，将（罢）〔罪〕之 。<br />
见屈原<br />
散乐高崔嵬善弄痴大，帝令给事捺头向水下良久。帝问之，曰：见屈原，云我逢楚怀王乃沉汨罗水，汝逢圣明君，何为亦来此。帝大笑，赐物百段。<br />
卷耳<br />
韦庆本女选为妃，诣明堂欲谢。而庆本两耳先卷，朝士多呼为卷耳。时长安令杜松寿见庆本而贺之，因曰：仆固知足下女得妃。庆本曰：何以知之？松寿乃自摸其耳而卷之，曰：卷耳，后妃之德也。<br />
见人多忘<br />
中书令许敬宗见人多忘之，或语其不聪，曰：卿自难记，若遇何刘沈谢，暗中摸索着亦可识。<br />
选人被放<br />
吏部侍郎李迥秀，好机警。有选人被放，诉云：羞见来路。迥秀问从何来，曰：从蒲津关来。迥秀曰：取潼关路去。选者曰：耻见妻子。迥秀曰：贤室本自相（知）〔谙〕，亦应不怪。<br />
逆风张帆<br />
杭州叅军独孤守忠，领租船赴都，夜半急追集船人，更无它语。乃云：逆风必不得张帆。众大哂焉。 <br />
命名曰孚<br />
袐书监贺知章有高名，告老归吴中，明皇嘉重之，每事优异。将行，泣涕。上问何所欲？曰：臣有男，未有定名，幸陛下赐之，归〔为〕乡里之荣 。上曰：为道之要莫如信，孚者，信也，履信思乎顺。卿之子必信顺人也，宜名之孚。再拜而受命焉。久而语人曰：上何谑我也。我是吴人，孚乃爪下为子，岂非呼我儿爪子也。 <br />
史思明诗<br />
安禄山败，史思明继逆，至东都，遇樱桃熟。其子在河北，欲寄遗之，因作诗（寄）〔同〕去。诗云：樱桃一笼子，半赤半已黄。一半与怀王，一半与周至。诗成，赞美之，皆曰：明公此诗大佳，若能言一半周至一半怀王，即与黄字声势稍稳。思明大怒曰：我儿岂可居周至之下。周至，即其傅也。 <br />
准勑恶诗<br />
杜佑镇淮南，进崔叔清诗百篇，德宗语使者曰：此恶诗，焉用进。时人呼准勑恶诗。<br />
重婚<br />
元和初，达官〔与〕中外之亲（重）〔为〕婚者 ，先以涉溱洧之讥，就礼之夕，傧相则有清河张仲素、宗室李程。女家索催妆事。仲素朗吟曰：舜耕余草木，禹凿旧山川。程久之乃悟，曰：张九张九，舜禹之事，吾知之矣。羣客大笑 。 <br />
岭南风俗<br />
岭南地暖，草莱经冬不衰 ，故蔬圃之中栽种茄子者，宿根二三年者渐长枝干，乃成大树。每夏秋熟时，梯树摘之，三年后树老子稀，即伐去别栽嫩者 。又其俗入冬好食馄饨，往往稍暄，食须用扇，至十月旦 ，率以扇一柄相遗，书中以吃馄饨为题，故俗云：踏梯摘茄子，把扇吃馄饨。<br />
又<br />
岭南无问贫富之家，教女不以针缕纺绩为功，但穷庖厨、勤刀杌而已 ，善酰醢葅（鲜）〔鲊〕者得为大好女矣 。俚民争婚娉者相与语曰 ：我女裁袍补袄，即的然不会 ，若修治水蛇黄鳝，即一条必胜一条矣 。<br />
妻妬<br />
李福妻裴氏性妬忌，姬侍甚多，福未尝敢属意。镇滑台日，有以女奴献之者，福意欲私之而未果。一日乘间言于妻曰：某官已至节度使矣，然其所指使者，率不过老仆，夫人待某无乃薄乎。裴曰：然不知公意所属何人。即指所献女奴。裴许诺。尔后不过执衣侍膳，未尝得一缱绻。福又嘱妻之左右曰：设夫人沐髪，必（当）〔遽〕来报我 。既而果有以沐髪来告者，福即伪言腹痛，且召其女奴。既往，左右以裴方沐〔髪〕，不可遽（闻）〔已〕 ，即告以福所疾。裴以为信然，遽出髪盆中，〔跣〕问福所苦 。（既）〔福〕业以疾为言 ，即若不可忍状。裴极忧之，由是以药投儿溺中进之。明日，监军及从事悉来候（门）〔问〕 ，福即具以告之，因言曰：一事无成。固当有分，所苦者，虚咽一瓯溺耳。闻者莫不大笑。<br />
优人滑稽<br />
咸通中，优人李可及滑稽谐戏，独出辈流，虽不能托讽谕 ，然巧智敏捷，亦不可多得。尝因延庆节，缁黄讲论（必）〔毕〕 ，次及优倡为戏。可及褒衣博带，摄斋以升坐，称三教论衡。偶坐者问曰：既言博通三教，释迦如来是何人？对曰：妇人。问者惊曰：何也？曰：《金刚经》云：敷座而坐。非妇人，何（凡）〔烦〕夫坐而后坐也 。上为之启齿。又曰：太上老君何人？曰：亦妇人也。问者益以不喻 。乃曰：《道德经》云：吾有大患，为吾有身，及吾无身，吾有何患。倘非妇人，何患于有娠乎。上大悦。又问曰：文宣王何人也？曰：妇人也。问者曰：何以知之？〔曰：〕《论语》曰：〔沽之哉，〕沽之哉 ，我待贾者也 。向非妇人，奚待嫁为？上意极欢，赐予颇厚。 <br />
讲《论语》<br />
魏博节度使韩简，性麄质，每对文士，不晓其说，心常耻之。乃召一孝廉讲《论语》之〈为政〉篇，翌日语从事曰：近方知古人淳朴，年至三十，方能行立。闻者大笑。 <br />
假作僧道<br />
南中小郡，多无缁流，每宣德音，须假作僧道陪位。昭宗即位，柳韬为容管宣告使，赦下到，下属州自来无僧（道） ，皆临事差摄。宣时有一假僧，不伏排位，太守王弘大怪而问之 。僧曰：役〔次〕未到差遣偏并 ，去岁已曾作文宣王，今年又差作和尚。闻者莫不絶倒 。<br />
署吏为圣人<br />
自广南际海中数州，多不立文宣庙，有刺史不知礼，将释奠，即署二书吏为文宣王、亚圣，鞠躬于门外，或进止不如仪，即判云：文宣王、亚圣，各决若干 。<br />
烧裙<br />
信州有一女子，落拓贫屡，好歌，善饮酒，居常衣食甚迫。有人乞与州图，因浣染为裙，墨迹不落。会邻过之，出妓设酒。良久，一婢惊出，云：娘子误烧裙。其人遽问损处。婢曰：正烧着大云寺门。 <br />
拜胡僧<br />
伪蜀王先主未开国前，西域胡僧到蜀，蜀人瞻敬，如见释迦，舍于大慈三学院。蜀主复谒坐于厅，倾都士女就院，不令止之。妇女列次拜，俳优王舍城扬言曰 ：女弟子勤礼拜，愿后身面孔一似和尚。蜀主大笑。 <br />
那秃鹙<br />
伪蜀王先主晏驾前，来大秃鹙鸟，游于摩诃池上。顾夐时为上臣 ，直于内禁，遂潜吟二十八字咏曰：昔日曾闻瑞应图，万般征意不如无 。摩诃池上分明见，仔细看来是那胡。 <br />
<br />

                    </div></div><hr><script charset='utf-8' src='../../js/footer.js'></script></body></html>