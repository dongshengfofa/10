<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛法,佛,道藏,文库,东升佛法药笼小品' />
<script src='../highlight/highlight.pack.js'></script>
<link rel='stylesheet' type='text/css' href='../highlight/styles/monokai.css'/>

<link rel='stylesheet' href='../fenxiang/dist/css/share.min.css'>
<script src='../fenxiang/src/js/social-share.js'></script>
<script src='../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><div class='div1'><div class='biaoti'><center>药笼小品</center></div><div class='fo'><center>经文出处:来自殆知阁</center><br/><br>
                        《药笼小品》<br />
<br />
　　清　嘉善黄凯钧退庵辑着，鄞县曹赤电炳章圈校。<br />
<br />
　　序<br />
<br />
　　《神农本草》，药分上、中、下三品，共三百六十五种。后世逐渐增添，至李时珍《纲目》，乃有一千八百七十一种，辨其性味，所主何经，所疗何疾，亦为详且尽矣。何待言哉?然药如人才，各有短长，尧舜善治天下，执鞭驱羊不如三尺之童；秦武力能举鼎，而有绝脰之患；许历军士，乃献破秦之策，童子至性，能禁猛虎之暴。故参、芪上药，有时亦能流弊；蛇床下品，用当亦擅其长。或前人已言，或心有所得，咸为辨别。昔华仙治病，药不过漆叶、青粘，今已百倍于前，汇通其意，亦大可措手矣。<br />
<br />
　　各论<br />
<br />
　　人参<br />
<br />
　　功魁群草，善疗百病，为气虚之圣药。<br />
<br />
　　最不可缺者：痘疮气虚难起，临盆补气易产，跌扑血出发晕，一切气脱危症。<br />
<br />
　　所禁用者：肺邪未清，斑疹初起，产后瘀血为患。<br />
<br />
　　此药在国初时，出多用少，大参不过黄金对换，见《逃庵诗钞》。予少时，五分枝白金五十换。近年产稀用繁，价十倍于前，其力亦大，最虚之症，服参三、四钱，已可挽回，续用西党参代之，往往奏功。每见有人倾资服参，反致遍身浮肿，仍归无济。可见用之的当，少亦有功，若浪服之，虽多奚为?<br />
<br />
　　防党参<br />
<br />
　　西产为上，体糯味甜、嚼之少渣者佳。他方所出，反觉肥大，概不入药。<br />
<br />
　　近来人参大贵，无力者惟仗此扶助脾胃，与西芪、甜冬术并用，以为补益。四君、补中益气等汤，皆以代人参，往往见效。<br />
<br />
　　惟中满有火者忌之。腊月煎胶合丸料，代蜜最妙。<br />
<br />
　　西洋参<br />
<br />
　　味苦性寒，惟牙宣出血、虚而有火者宜之。<br />
<br />
　　更车中马上噙含数片，亦可生津止渴。<br />
<br />
　　世人见其有参之名，又能生津止渴，作为补益之品，火体庶可，其虚寒者，能免脾胃受伤、纳减便泄乎?<br />
<br />
　　北沙参<br />
<br />
　　肺经轻清淡补之品。<br />
<br />
　　予治肺虚咳嗽，每用党参、元参、北沙参，或加降气消痰，名三参饮，获效甚多。<br />
<br />
　　若肺中有邪，不可漫施。<br />
<br />
　　甘草<br />
<br />
　　生用泻火，炙用补中。凡入表和补泻温凉剂中，皆能相助为功，协和诸药，使之不争。<br />
<br />
　　炙黑能治吐血，生肌止痛，通行十二经，解百药毒。<br />
<br />
　　惟中满者忌之。<br />
<br />
　　节治疮核，梢治淋浊。<br />
<br />
　　黄精<br />
<br />
　　天生此味以供山僧服食，凡深山皆产。<br />
<br />
　　鲜者如葳蕤，须蒸透作黑色，能补脾益肾，其功胜于大枣。<br />
<br />
　　一僧患便血，久而不愈，有道友馈数斤，食尽而痊，亦补脾益肾之功也。<br />
<br />
　　葳蕤<br />
<br />
　　即玉竹。<br />
<br />
　　甘平益胃，润燥祛风。<br />
<br />
　　能治病眼，见风泪出。<br />
<br />
　　妇人久服宜男。惟与痰多者相犯。<br />
<br />
　　微炒用。<br />
<br />
　　黄芪<br />
<br />
　　西产为佳。<br />
<br />
　　虽系种者，亦金井玉栏，体糯而甜，新货为上，稍久则色味尽减，不可用矣。<br />
<br />
　　去头去粗皮，切片蜜水拌炒，欲达肌肤，连皮生用。<br />
<br />
　　黄芪补气，亚于人参，然当归补血汤中，用黄芪倍于当归者。盖谓：有形之血，不能速生；无形之气，须当急固。故重用之也，然则黄芪兼能补血明矣。<br />
<br />
　　治阳虚自汗，人尽知之，阴虚盗汗，人皆不察，只须兼凉血之品，六黄汤用此一味是也。<br />
<br />
　　惟肺家有火，表邪未清、胃气壅实者，咸宜忌之。<br />
<br />
　　白术<br />
<br />
　　天生野产，不论何处，皆能扶土生津，挽回造化。<br />
<br />
　　近时不可得矣！即有亦只如钮大，欲求津如玉液，味似琼浆，难矣哉！土人以此细者种之数载，然后出售，已为难得。得一枚重钱数者，价亦不贱。铺中所卖，所谓于术，即苍术种，亦为高品。更有大如拳者，出台州，谓之粪术，种而浇肥，故易大耳，或饭饧久蒸，调理常病亦可用。更有小者，味薄妙用，惟能燥湿。更有小而甜者，为甜冬术，宜入淡补剂中。<br />
<br />
　　予治肺虚咳嗽，每用白术，因其补土生金，前人用异功散治肺疾，亦由此也。<br />
<br />
　　玉屏风用之，亦取其补土生金，以固皮毛。<br />
<br />
　　胃气壅实，邪在阳明，在所禁用。<br />
<br />
　　一人停食，用消导无效，一医令浓煎白术汤，服之而愈。谓胃虚则欠运，如磨齿平，不能屑物，此塞因塞用，亦颇有理。<br />
<br />
　　苍术<br />
<br />
　　苦温辛烈。<br />
<br />
　　燥湿强脾，发汗逐痰，饮辟恶气。<br />
<br />
　　总解痰气血湿食五郁燥结。<br />
<br />
　　多汗忌用。<br />
<br />
　　出茅山、朱砂点者良。<br />
<br />
　　米泔浸切。<br />
<br />
　　桔梗<br />
<br />
　　入心肺胃。<br />
<br />
　　开提气血，散表寒邪，故能开胸膈滞气。<br />
<br />
　　治喉痹咽痛，腹痛肠鸣。载药上浮，至于高处，凡病欲从大小便出者，若误用之，为患不测。<br />
<br />
　　天麻<br />
<br />
　　辛温。<br />
<br />
　　入肝气分。<br />
<br />
　　通血脉，疏痰气。<br />
<br />
　　治诸风眩掉，语言蹇滞，风湿群痹，小儿惊痫。<br />
<br />
　　此燥血之品，非真中风忌用。<br />
<br />
　　秦艽<br />
<br />
　　苦燥湿，辛散风，活血荣筋。<br />
<br />
　　治风寒湿痹，通身挛急，潮热骨蒸，肠风泄血，一切湿胜风淫，皆能治也。<br />
<br />
　　柴胡<br />
<br />
　　苦微寒。<br />
<br />
　　能升清阳，为足少阳胆经表药，同黄芩治往来寒热，心烦欲呕、口苦耳聋、热入血室等症。<br />
<br />
　　阴虚火炎禁用。<br />
<br />
　　银州柴胡治久疟成虚，或肌热骨蒸，同地骨皮、青蒿、鳖甲，再加育阴之品治之。<br />
<br />
　　前胡<br />
<br />
　　辛散肺，解风寒；甘入脾，理胸腹。功专下气，气下则火降，而痰消。<br />
<br />
　　无实邪者忌。<br />
<br />
　　独活<br />
<br />
　　辛苦微温。<br />
<br />
　　善搜肾经之风，兼能燥湿。<br />
<br />
　　故治痉痫湿痹项背强直、手足反张曰痉，奔豚疝瘕肾积曰奔豚，风湿客于肾家所致，疝瘕亦然。<br />
<br />
　　节疏色黄者为独活，节密色紫者为羌活，并出蜀中。<br />
<br />
　　羌活<br />
<br />
　　辛苦温。<br />
<br />
　　散肌表八风之邪，利周身百节之痛。<br />
<br />
　　刚痉柔痉无汗为刚，有汗为柔，中风不语，太阳头痛，皆主之。<br />
<br />
　　凡属血虚为病，非关风湿者，勿浪用也。<br />
<br />
　　防风<br />
<br />
　　辛甘微温。祛风胜湿之要药。<br />
<br />
　　散头目滞气、经络留湿，拽肝泻肺，太阳头痛。<br />
<br />
　　若咳嗽不因风寒、泄泻不因寒湿，阴虚盗汗、阳虚自汗者，并在禁例。<br />
<br />
　　合黄芪、白术，又能固表止汗，名玉屏风散。予治哮喘愈后，必用玉屏合异功，加杏仁、苏子为丸，令服，多致不发。<br />
<br />
　　升麻<br />
<br />
　　甘辛微苦。<br />
<br />
　　能引参、芪补力入于脾胃，表散风邪，升散火郁，能升清阳。<br />
<br />
　　治下痢后重，久泄脱肛，崩中带下，痘疮斑疹。<br />
<br />
　　若阴虚火升者忌。<br />
<br />
　　细辛<br />
<br />
　　辛温。<br />
<br />
　　为心之引经，肾之本药，温经发汗。<br />
<br />
　　水停心下，治少阴咽痛。<br />
<br />
　　味厚性烈，不可多用。<br />
<br />
　　远志<br />
<br />
　　开心气，散郁结。<br />
<br />
　　疮家用以为膏。因诸痛痒疮疡皆属心火，取其开心气，散郁火也。<br />
<br />
　　甘草水浸去骨。<br />
<br />
　　金毛狗脊<br />
<br />
　　味咸入肾。<br />
<br />
　　治腰脊痛。<br />
<br />
　　盐水炒，微滑，大便不实者勿用。<br />
<br />
　　淫羊藿<br />
<br />
　　性温补肾，须辅入他药，独力无功。<br />
<br />
　　锁阳<br />
<br />
　　味咸入肾。<br />
<br />
　　能强筋润燥，益精兴阳，状类男阴。<br />
<br />
　　惟相火易动及大便不实者忌。<br />
<br />
　　肉苁蓉<br />
<br />
　　味咸入肾，性味和平。<br />
<br />
　　治老人便闭，苁蓉之名不虚也。便滑者不用漂淡。<br />
<br />
　　以上二味，旧传产西北，驴马遗精所化。<br />
<br />
　　白芨<br />
<br />
　　性涩。<br />
<br />
　　得秋令，入肺止吐血，肺损者能复生之人之五脏，惟肺损坏者可以复生。<br />
<br />
　　为末，酒冲二钱，治跌打折骨。油调治汤火灼伤，除面上皯皰皯：面上黑色，皰：面上疮也。涂手足皲裂，研硃点勘，手摩不脱。<br />
<br />
　　三七<br />
<br />
　　广产者，细皮坚实，味甘苦，能生津补气。<br />
<br />
　　虚寒吐血，配入温滋剂中，宜炒用。<br />
<br />
　　地榆<br />
<br />
　　苦酸微寒，入下焦。<br />
<br />
　　除血热肠风血鲜者为肠风，血瘀者为藏毒，血痢地榆有断下之功，初起禁用。<br />
<br />
　　取上截炒用，梢反行血。<br />
<br />
　　丹参<br />
<br />
　　旧称：一味丹参，功兼四物。谓其亦能补血。<br />
<br />
　　凡血虚有痰，大便不实者，碍于四物而用之甚妙，兼补心血，天王补心丹用之是也。<br />
<br />
　　元参<br />
<br />
　　能清浮火。配入丸料，能入肾补水；若煎剂中，只可治虚火上炎。<br />
<br />
　　时人每有咽痛，辄用元参、麦冬，不知风温与寒郁为患，二味并不能治，而反滞邪，岂可浪用?<br />
<br />
　　苦参<br />
<br />
　　清下焦血热。<br />
<br />
　　故孙一奎治血痢，每多用之。<br />
<br />
　　不可多服，令人腰膝软弱。盖苦伐生气，徒有参名而已。<br />
<br />
　　龙胆草<br />
<br />
　　大苦大寒。<br />
<br />
　　清肝胆实火。<br />
<br />
　　故龙荟丸治肝火郁结，大便不通。<br />
<br />
　　极伤胃气，非肝经有实火者不用。<br />
<br />
　　黄连<br />
<br />
　　川产坚实，色如淡金者佳，余不入药。<br />
<br />
　　清心火，为安危定乱之品。<br />
<br />
　　同瓜蒌、枳实，泄胸痞如神；又为热痢要药。凡热邪入血分，非此不除。<br />
<br />
　　炒用厚肠胃，酒炒兼泻肺火。<br />
<br />
　　《温疫论》言其守而不走，亦与大黄对峙而言，泄痞何尝不走，惟不能逐有形之邪耳。苦从火化，久服反能生热，惟胸中有火，血分有热相宜，否则须佐补药，方能无弊。如同人参治噤口重痢，入六味汤治牙宣出血之类，其用不可枚举。<br />
<br />
　　胡黄连<br />
<br />
　　其性功用，并同黄连。<br />
<br />
　　今治小儿潮热、五疳等症小儿五疳，即大人五劳也，幼科不辨曲折次第，概用成方治之，初起亦有得效。<br />
<br />
　　胃虚者服之，有死而已。盖此等药，极苦大寒，弱体不能胜耳。<br />
<br />
　　出波斯国，折之烟出者真。<br />
<br />
　　黄芩<br />
<br />
　　入肺与大肠。<br />
<br />
　　同柴胡治往来寒热；同白芍、甘草，治挟热腹痛。血痢要药，胎前能滋胞宫之阴，其用甚广。<br />
<br />
　　虚寒者忌之。<br />
<br />
　　坚实者为子芩，清大肠；中空者为枯芩，泻肺火。<br />
<br />
　　紫草<br />
<br />
　　凉厥阴血分心包、肝。<br />
<br />
　　治痘疮血热、二便闭塞。<br />
<br />
　　知母<br />
<br />
　　滋肾泻火，育阴滑肠。<br />
<br />
　　热病阴不足者宜之，而便溏忌用。知、柏二味，寒而滋阴，其质粘腻可证也，故丹溪常用之，然配入养血剂中为善。<br />
<br />
　　贝母<br />
<br />
　　川产为佳。<br />
<br />
　　泻心火，散肺郁，化燥痰，功专散结除热。汪机曰：贝母凉润，主肺家燥痰，半夏温燥，主脾家湿痰。<br />
<br />
　　故凡风寒湿滞之痰，贝母非所宜也。<br />
<br />
　　象山贝母，去时感风痰，俱去心。土贝母外科用治痰毒。<br />
<br />
　　白头翁<br />
<br />
　　能清阳明血热胃、大肠，治热毒血痢。<br />
<br />
　　血分无热忌。<br />
<br />
　　药铺多于统柴胡内拣出，然必头上有白毛者真。<br />
<br />
　　白前<br />
<br />
　　微寒。<br />
<br />
　　治肺气壅实，喉中作水鸡声者，服之立愈。<br />
<br />
　　白薇<br />
<br />
　　微寒。<br />
<br />
　　泻阳明血热，下水气，疗热淋。<br />
<br />
　　白鲜皮<br />
<br />
　　味苦性燥，入脾胃。<br />
<br />
　　除风湿，通关利窍，为诸黄风痹之要药。<br />
<br />
　　白茅根<br />
<br />
　　甘寒。<br />
<br />
　　清心润肺，除脾胃伏热。<br />
<br />
　　治吐衄诸血，肺热咳嗽。<br />
<br />
　　延胡索<br />
<br />
　　辛苦温。<br />
<br />
　　能行气血之滞。<br />
<br />
　　治上下内外诸痛不通则痛。活血利气之要品。<br />
<br />
　　无瘀滞者忌。<br />
<br />
　　能堕胎。生用破血，炒用调血，醋炒止血。<br />
<br />
　　当归<br />
<br />
　　辛温。血药得酒良。<br />
<br />
　　凡遇血虚肝燥、筋失所养、妇人月事不调，必需之品。<br />
<br />
　　其用浩博，惟不宜于多痰、邪热、便溏、火嗽诸症。<br />
<br />
　　凡治痢疾，及便血吐血衄等症，皆宜炒黑，则温滑之性减，黑兼止血，可取也。<br />
<br />
　　头行上，身行中，尾行下，兼行瘀。<br />
<br />
　　芍药<br />
<br />
　　酸，敛血药。<br />
<br />
　　凡遇血热肝火必需之品，炒用。<br />
<br />
　　桂枝汤用之，能止伤风自汗，桂枝温卫，芍药收敛也。同甘草用之，能止腹痛，取其敛肝，甘草和脾也。在表在里，无所不可，皆在用之得宜耳。<br />
<br />
　　病欲疏散者忌用。<br />
<br />
　　入脾药中宜炒焦，取平肝不克土也。<br />
<br />
　　有赤白两种，白者补而敛，赤者散而泻，疡科多用。<br />
<br />
　　芎<br />
<br />
　　辛温。<br />
<br />
　　血中气药，升阳开郁，上行头目，下行血海，止痛调经。<br />
<br />
　　治诸种头痛须加引经之药、一切风木为病。<br />
<br />
　　凡气升痰喘、虚火上炎，不宜用之。单服久服，令人暴亡。<br />
<br />
　　蜀产为川芎，南产为抚芎。<br />
<br />
　　丹皮<br />
<br />
　　清肝经血热之要药，疮家必需之品。同桑叶大能泄木，凡肝火为患，二味如军中之弓矢，不可一日废也。<br />
<br />
　　郁金<br />
<br />
　　辛苦微寒，入心及心包络，并入肺。<br />
<br />
　　开心肝之郁。<br />
<br />
　　治气血诸痛。<br />
<br />
　　如阴虚火亢，不关心肝气逆，不宜用也。<br />
<br />
　　出川广者佳。<br />
<br />
　　姜黄<br />
<br />
　　辛温，入脾及肝。<br />
<br />
　　破血下气，除风消肿。<br />
<br />
　　治产后败血攻心。片子者能入手臂，治风寒湿痹。<br />
<br />
　　血虚服之，病反增剧。<br />
<br />
　　出川广。<br />
<br />
　　蓬莪术<br />
<br />
　　辛苦温。<br />
<br />
　　行气消瘀，通经化积。<br />
<br />
　　治心腹诸痛，奔豚痃癖。<br />
<br />
　　虚人服之，积未去而真已耗，须兼参、术，庶几焉耳。<br />
<br />
　　荆三棱<br />
<br />
　　苦平，入肝。<br />
<br />
　　散一切血瘀气结，疮硬食停，老块坚积，消肿止痛，通乳堕胎。宜同莪术面裹煨。<br />
<br />
　　泽兰<br />
<br />
　　苦辛微温，入肝脾两经。<br />
<br />
　　通九窍，利关节，破宿血，通月经。<br />
<br />
　　无瘀者勿轻用。<br />
<br />
　　俗云即省头草，非也。马兰草凉血止鼻衄。<br />
<br />
　　香附<br />
<br />
　　辛散苦降。<br />
<br />
　　血中气药，通行十二经，利三焦，解六郁。<br />
<br />
　　治崩中带下，月候不调。<br />
<br />
　　能耗血散气。生则行胸膈，达皮肤；童便浸炒入血分，酒浸炒行经络，醋浸炒消积聚；姜汁炒化冷痰。<br />

                    <br>
                        <br />
　　木香<br />
<br />
　　辛苦温。<br />
<br />
　　三焦气药，疏肝和脾。<br />
<br />
　　治一切气痛，九种心痛，泻痢后重。<br />
<br />
　　性香燥，肺燥血虚，慎勿与之。香连丸用之，取其破滞和脾止痛。<br />
<br />
　　广产入药。<br />
<br />
　　砂仁<br />
<br />
　　辛温。<br />
<br />
　　和脾快气，行结滞。<br />
<br />
　　治痞胀，温中醒胃。<br />
<br />
　　性窜而燥，血虚火炎者忌炒，去衣研。<br />
<br />
　　砂仁壳，辛香利气，凡腹胀、泻痢等症，俱可用之，无砂仁燥窜之弊。<br />
<br />
　　白豆蔻<br />
<br />
　　辛热。<br />
<br />
　　流行三焦，温暖脾胃，散滞气，除寒湿，化食宽膨。<br />
<br />
　　治久疟脾虚，感寒腹痛。<br />
<br />
　　若因热腹痛，气虚火升，咸宜禁之。<br />
<br />
　　去衣研。<br />
<br />
　　草豆蔻<br />
<br />
　　产闽中辛温香散，暖胃健脾。治客寒胃痛，霍乱吐泻。<br />
<br />
　　辛燥耗血，阴不足者忌。<br />
<br />
　　草果<br />
<br />
　　辛热。<br />
<br />
　　温脾破气，除痰消食化积疟积。<br />
<br />
　　治瘴疟，寒痰凝于膜原，疟久不住者，非草果不为功，但用须参培元之品。<br />
<br />
　　面裹煨，取仁，忌铁。<br />
<br />
　　肉豆蔻<br />
<br />
　　一名肉果辛温。<br />
<br />
　　理脾暖胃，下气调中，逐冷痰，除心腹冷痛。<br />
<br />
　　肾脏虚寒，五更泄泻，四神丸用之是也。<br />
<br />
　　面裹煨。<br />
<br />
　　破故纸<br />
<br />
　　即补骨脂。<br />
<br />
　　辛温，入心包、命门。<br />
<br />
　　暖丹田，缩小便。<br />
<br />
　　治虚寒喘嗽，腰膝痠痛。<br />
<br />
　　若阴虚有热，大便结实戒用。<br />
<br />
　　得胡桃肉良。<br />
<br />
　　益智仁<br />
<br />
　　辛温。<br />
<br />
　　治脾阳郁滞，冷气腹痛。<br />
<br />
　　又能使气宣通，温中进食，摄涎缩小便。<br />
<br />
　　血燥有热不宜用。<br />
<br />
　　出岭南。<br />
<br />
　　取仁炒。<br />
<br />
　　蛇床子<br />
<br />
　　辛苦温。<br />
<br />
　　强阳补肾，散风寒，燥湿杀虫。<br />
<br />
　　治女子阴痛阴痒同矾煎汤洗。<br />
<br />
　　时珍曰：不独补助男子，而且有益妇人。世人舍贱求贵，岂有不负斯味乎?<br />
<br />
　　良姜<br />
<br />
　　辛热。<br />
<br />
　　治胃脘冷痛。虚者可与参、术同行。<br />
<br />
　　出岭南高州。<br />
<br />
　　土拌炒。<br />
<br />
　　藿香<br />
<br />
　　出交广。<br />
<br />
　　辛微温，入肺脾。<br />
<br />
　　快气和中，开胃止呕，去恶气。<br />
<br />
　　霍乱吐泻，心腹绞痛，上中二焦邪滞。<br />
<br />
　　若胃家有热戒用。<br />
<br />
　　梗胜于叶。<br />
<br />
　　白芷<br />
<br />
　　色白味辛，入肺、胃、大肠三经。<br />
<br />
　　发汗除风湿，治头目昏痛，目痒泪出。活血排脓，生肌止痛，又为疮家圣药同大黄煎服，治痈疽发背。<br />
<br />
　　外用为末敷涂。<br />
<br />
　　虚而有火忌。不香者不入药。<br />
<br />
　　藁本<br />
<br />
　　辛温，为太阳膀胱经风药。<br />
<br />
　　本经寒郁头痛连脑者，必用之。又去风湿，疗胃风泄泻头痛。<br />
<br />
　　不因寒伤太阳不可用。<br />
<br />
　　香薷<br />
<br />
　　辛。<br />
<br />
　　散皮肤之蒸热，温解心腹之凝结。<br />
<br />
　　治呕逆水肿，霍乱转筋。香薷为夏月解表之品，其性温热，感寒宜之。<br />
<br />
　　若阳暑，宜清凉，误服之反成大害。<br />
<br />
　　香薷饮宜冷服。<br />
<br />
　　荆芥<br />
<br />
　　辛苦温。<br />
<br />
　　散皮里膜外之风，发汗胜湿，利咽喉，清头目。<br />
<br />
　　为风病、血病、疮家要药。<br />
<br />
　　治血炒黑用。<br />
<br />
　　紫苏<br />
<br />
　　性温。<br />
<br />
　　发汗解肌，散风寒，利肺下气，定喘安胎。<br />
<br />
　　若旦暮恣食，亦能耗损真气。古称芳草致豪贵之疾，此类是也。苏子驱寒降气，消痰利膈，润心肺，止咳嗽。炒研。老苏梗顺气安胎，挟虚宜之。<br />
<br />
　　薄荷<br />
<br />
　　辛凉清散。<br />
<br />
　　疗风热而发汗，清头目，利咽喉，起皮肤隐疹。<br />
<br />
　　治伤风失音。<br />
<br />
　　表虚勿服。<br />
<br />
　　地黄<br />
<br />
　　向年人从怀庆归，馈地黄一囊，钉头鼠尾细纹坚实，所谓原枝是也。铺中所售，皆细长，缩而为肥短之状，其力远不及原枝。<br />
<br />
　　滋补肝肾之要药。生用凉补，熟用温补。同当归能纳气，同桂、附能暖命门，为补阴益血之元戎。<br />
<br />
　　惟大便溏泄、大伤湿热、胃欠运行者忌之。与莱菔同食，须发易白，寇莱公所从事焉。<br />
<br />
　　鲜生地另是一种，出杭州桥水地名，惟能清热润燥，配入玉女煎，最为相称。<br />
<br />
　　旱莲草<br />
<br />
　　即醴肠。<br />
<br />
　　止牙宣出血。<br />
<br />
　　捣汁收入食盐，擦牙能固齿，微有益肾之功。<br />
<br />
　　麦冬<br />
<br />
　　清肺中伏火，若燥金用之，能滋能清，最宜；兼能宁心。<br />
<br />
　　若肺有外邪，则不可用。<br />
<br />
　　复脉汤，生脉散用之，皆取其润养肺金也。<br />
<br />
　　甘菊<br />
<br />
　　息肝风，解疔毒。<br />
<br />
　　凡因肝风上冒头目，必需之品。<br />
<br />
　　炒黑用。疮家勿炒。<br />
<br />
　　谷精草<br />
<br />
　　功善明目退翳。<br />
<br />
　　稻根得余气而生。<br />
<br />
　　草决明<br />
<br />
　　即青葙子。<br />
<br />
　　除风热。<br />
<br />
　　治一切目疾，惟瞳子散大者忌。<br />
<br />
　　木贼草<br />
<br />
　　治目疾，见风流泪，翳膜遮睛。<br />
<br />
　　麻黄<br />
<br />
　　辛苦温中牟产麻黄地，冬不积雪，性热可知，入心、膀胱、大肠，而为肺之主药。<br />
<br />
　　能发汗，去营中寒邪，利九窍，开毛孔。<br />
<br />
　　伤寒头痛，恶寒无汗，脉紧者宜之。<br />
<br />
　　治咳逆上气，痰哮气喘，皮肉不仁，水肿风肿。<br />
<br />
　　惟冬月表有寒邪用之，误投祸不旋踵。<br />
<br />
　　按麻黄用蒸发汗，驶不能御；根节止汗，又效如影响。物理难测如是也。<br />
<br />
　　刺蒺藜<br />
<br />
　　苦温。<br />
<br />
　　平肝风，胜湿破血。古方用以补肾何也?<br />
<br />
　　沙苑蒺藜<br />
<br />
　　产潼关者入药。<br />
<br />
　　补肾纳气，须从熟地、枸杞相辅为功，独力无成也。<br />
<br />
　　盐水炒。<br />
<br />
　　益母草<br />
<br />
　　即茺蔚。<br />
<br />
　　微苦微寒，入心包、肝。<br />
<br />
　　行血去瘀生新，调经，消疔肿乳痈。辛散滑利，益母之名，勿为误之。<br />
<br />
　　茺蔚子功用相同，行中略补。<br />
<br />
　　夏枯草<br />
<br />
　　苦寒。<br />
<br />
　　散肝经郁火。<br />
<br />
　　治瘰疬、鼠瘘、瘿瘤、症坚、乳痈、目珠夜痛，此皆肝火为患也。<br />
<br />
　　久服亦伤胃。<br />
<br />
　　青蒿<br />
<br />
　　二月生苗，得春气最早，故入肝胆血分。<br />
<br />
　　治骨蒸虚热，久疟盗汗，清暑辟秽。<br />
<br />
　　青蒿性虽苦寒，然芬香醒脾，血虚有热者最宜。<br />
<br />
　　连翘<br />
<br />
　　清六经之火，只治上中，力不到下焦，凉药之轻清者也。<br />
<br />
　　地丁草<br />
<br />
　　辛苦寒。<br />
<br />
　　治痈疽发背，疔肿疮毒，为外科要药。<br />
<br />
　　水洗。<br />
<br />
　　牛蒡子<br />
<br />
　　即鼠粘子。<br />
<br />
　　辛苦寒。<br />
<br />
　　泻热散结，宣达肺气，清咽喉，消斑疹，行十二经，散诸疮肿毒。<br />
<br />
　　大小蓟<br />
<br />
　　甘苦凉。<br />
<br />
　　皆能破血退热。<br />
<br />
　　治吐血、衄血、肠痈。<br />
<br />
　　小蓟只能破瘀生新，不如大蓟之消痈毒。<br />
<br />
　　红花<br />
<br />
　　入肝经。<br />
<br />
　　破瘀活血，润燥消肿止痛。<br />
<br />
　　治经闭难产，痘疮血滞。<br />
<br />
　　过用能使血妄行。<br />
<br />
　　酒润焙。<br />
<br />
　　瞿麦<br />
<br />
　　苦寒。<br />
<br />
　　降心火，利小肠。<br />
<br />
　　治热淋要药，更通经堕胎。<br />
<br />
　　萹蓄<br />
<br />
　　苦平。<br />
<br />
　　能去湿热，故利小便，治黄疸热淋。<br />
<br />
　　车前子<br />
<br />
　　清肺肝风热，渗膀胱湿热，开水窍，固精窍。<br />
<br />
　　阳虚下陷勿服。<br />
<br />
　　入利水剂中炒研，入补药酒蒸捣饼。<br />
<br />
　　灯芯<br />
<br />
　　淡渗。<br />
<br />
　　祛心火，清肺热，利小肠，同竹卷心。<br />
<br />
　　稍加甘草，治心火咽痛如神。<br />
<br />
　　微寒，入膀胱。<br />
<br />
　　利小便，通热淋。<br />
<br />
　　海金沙<br />
<br />
　　除手足太阳、小肠、膀胱血热之要药。<br />
<br />
　　茵陈<br />
<br />
　　入膀胱。<br />
<br />
　　发汗利水，泄脾胃湿热，为治阳黄之主药。<br />
<br />
　　若阴黄宜温补，用茵陈大谬。<br />
<br />
　　葶苈子<br />
<br />
　　辛苦大寒。<br />
<br />
　　能泻肺中水气，从膀胱出，止嗽除痰定喘。《十剂》曰：泄可去闭。大黄泄阴分血闭，葶苈泄阳分气闭。猛峻之药，得大枣为辅，稍缓其性。有甜苦二种，甜者力稍缓。<br />
<br />
　　同糯米微炒，去米用。<br />
<br />
　　稍挟虚者切勿轻试。<br />
<br />
　　大青<br />
<br />
　　苦咸而寒。<br />
<br />
　　解心胃热毒。<br />
<br />
　　治伤寒狂热，阳毒发斑。<br />
<br />
　　非心胃实邪勿用。<br />
<br />
　　青黛<br />
<br />
　　从波斯来者最佳，然难得。<br />
<br />
　　今所用者，乾靛花，每斤漂取一两，亦妙。<br />
<br />
　　泻肝散五脏郁火，治伤寒发斑血痢。<br />
<br />
　　同天花粉作散服，治火嗽无痰、面浮眼肿者如神。<br />
<br />
　　芦根<br />
<br />
　　清肺胃热，痘疹痧斑，可以煎汤代茶。<br />
<br />
　　取其甘寒退热，不犯胃气之良药也。<br />
<br />
　　茅根清养肺气，燥金咳呛宜之。<br />
<br />
　　豨莶草<br />
<br />
　　苦辛。生寒熟温。<br />
<br />
　　治缠绵风气，四肢麻痹，长于理风湿，未免燥血。<br />
<br />
　　亦可捣汁熬膏。<br />
<br />
　　旋覆花<br />
<br />
　　苦辛。<br />
<br />
　　能下气行水，咸能软坚。<br />
<br />
　　入肺、大肠。<br />
<br />
　　通血脉，消痰结。<br />
<br />
　　同代赭石治噫气频频。<br />
<br />
　　然走散之药，虚人禁之。入煎剂须绢包，或沥清有细毛，着肺令人嗽。<br />
<br />
　　紫菀<br />
<br />
　　辛苦温。<br />
<br />
　　治痰逆上气。<br />
<br />
　　能开喉痹，取恶涎。<br />
<br />
　　阴虚肺热者不宜专用，须地黄、麦冬共之。<br />
<br />
　　款冬花<br />
<br />
　　辛温润肺。<br />
<br />
　　治咳逆上气，喘渴喉痹，肺痿咳吐脓血，为治嗽要药。<br />
<br />
　　十二月开花，当积雪坚冰，此花独秀，禀纯阳之性，故主辛温开豁，却不助火，可以久任。<br />
<br />
　　牛膝<br />
<br />
　　味酸，入肝、肾并膝足。<br />
<br />
　　炒黑治虚火吐血。<br />
<br />
　　下降之药，凡小便多与胎气不固者忌用。<br />
<br />
　　续断<br />
<br />
　　川产者佳。<br />
<br />
　　苦辛微温。<br />
<br />
　　补肝肾，通血脉，理筋骨，主劳伤，止痛生肌。<br />
<br />
　　补而不滞，行而不泄，取用宏多，女科外科需为上剂。<br />
<br />
　　胡芦巴<br />
<br />
　　出岭南者佳。<br />
<br />
　　苦温纯阳，入右肾命门。<br />
<br />
　　同茴香、巴戟、川乌、川楝子、吴茱萸，治疝瘕冷气，寒湿脚气。<br />
<br />
　　酒炒。<br />
<br />
　　艾叶<br />
<br />
　　苦辛，生温熟热，纯阳之性。<br />
<br />
　　能回垂绝之元阳，通十二经，理气血，逐寒湿，温中开郁，调经安胎。<br />
<br />
　　陈久者良。<br />
<br />
　　揉捣如绵，谓之熟艾，灸火用。<br />
<br />
　　凡血燥有火禁。<br />
<br />
　　附子<br />
<br />
　　辛甘大热，其性纯阳多浮，其用走而不守。<br />
<br />
　　通行经络，无所不至。<br />
<br />
　　能引补气药，以复失散之元阳；引补血药，以滋不足之真阴；引发散药，逐在表之风寒；引温暖药，祛下焦之寒湿。<br />
<br />
　　治中寒中风，心腹冷痛，暴泻脱阳，脾虚久泄，拘挛风痹，小儿慢惊，痘疮灰白，一切沉寒痼冷之症。开关门，消水肿。<br />
<br />
　　通宜冷服热因寒用。发散生用，峻补熟用。<br />
<br />
　　若内有真热，外见假寒，服之祸不旋踵。从前附子野生产罕，价贵功力亦大；近今多是种者。土人以盐腌之，其性愈减。<br />
<br />
　　乌头、天雄，名异用同。<br />
<br />
　　白附子<br />
<br />
　　辛甘大热，入阳明经。<br />
<br />
　　能行诸药上行头面，祛风痰。<br />
<br />
　　治心气冷痛，中风、失音。<br />
<br />
　　燥毒之品，勿可轻用。<br />
<br />
　　天南星<br />
<br />
　　苦辛，入肺脾肝三经，性燥。<br />
<br />
　　除湿痰，治风散血，攻积拔肿。<br />
<br />
　　按南星治风痰，半夏治湿痰，故阴虚燥痰大忌。<br />
<br />
　　半夏<br />
<br />
　　辛温性燥，能走能散。<br />
<br />
　　和胃健脾，除湿化痰，发表开郁止呕，又能行水利二便，为治湿痰之主药。<br />
<br />
　　苟无湿者禁。古有三禁，谓失血、口渴、多汗也。造曲燥性减，调理剂中宜之。<br />
<br />
　　常山<br />
<br />
　　辛苦寒。<br />
<br />
　　能引吐行水，祛老痰积饮，截诸疟必效。<br />
<br />
　　性猛烈，挟虚不可用。<br />
<br />
　　藜芦<br />
<br />
　　至苦辛，入口即令人吐，善通顶使嚏。<br />
<br />
　　风痫宜用之，因其善吐痰涎也。<br />
<br />
　　取根用。<br />
<br />
　　大戟<br />
<br />
　　辛苦寒。<br />
<br />
　　专能泻脏腑水湿，治十二种水肿，发汗通经，消痈逐血。<br />
<br />
　　除寒善泄，大损真气，元虚无湿勿用。<br />
<br />
　　杭产色紫者入药。<br />
<br />
　　甘遂<br />
<br />
　　苦寒。<br />
<br />
　　直达水气所结之处，以攻决为用，下水之圣药。<br />
<br />
　　主十二种水，大腹肿满。<br />
<br />
　　去水极神，损真极速。<br />
<br />
　　大实大水，可以暂用。<br />
<br />
　　面裹煨。<br />
<br />
　　商陆<br />
<br />
　　苦寒。<br />
<br />
　　沉阴下行，逐水退肿胀肿属脾，胀属肝。<br />
<br />
　　肿胀因脾虚者多，若误用甘遂、大戟、商陆等药，虽取快一时，未几再作，决不能救。<br />
<br />
　　芫花<br />
<br />
　　苦温。<br />
<br />
　　去水饮痰癖，疗五水在五脏，皮肤胀满。五水者，风水、皮水、正水、石水、黄汗也。仲景治伤寒心下有水而咳，干呕，痛引两胁，十枣汤。<br />
<br />
　　毒性至紧，取效最捷。稍虚服之，多致夭折。<br />
<br />
　　千金子<br />
<br />
　　辛温。<br />
<br />
　　行水破血，治冷气胀，下恶滞物，攻击猛挚。<br />
<br />
　　肿胀不因体实水积而用之必死。<br />
<br />
　　去壳研，压净油。<br />
<br />
　　牵牛<br />
<br />
　　辛热。<br />
<br />
　　惟善走泻气，宜下焦郁遏。<br />
<br />
　　治大小便气闭不通，逐水消痰，杀虫堕胎。<br />
<br />
　　凡气虚病在血分者大忌。<br />
<br />
　　有黑白二种，黑者力速。<br />
<br />
　　蓖麻子<br />
<br />
　　辛甘热。<br />
<br />
　　性善收，又善走，能开通诸窍经络。<br />
<br />
　　治水症浮肿，针刺入肉捣敷伤处，刺出即去药，追脓拔毒，敷瘰疬恶疮，屡奏奇功。<br />
<br />
　　外科煎膏多用之，内服不可轻率。<br />
<br />
　　贯众<br />
<br />
　　有毒而能解毒，故解邪热之毒，发斑痘，杀诸虫。<br />
<br />
　　浸水缸中，日饮其水，能辟时疫。<br />
<br />
　　射干<br />
<br />
　　苦寒。<br />
<br />
　　泻肺脾实火，消结痰老血。<br />
<br />
　　治喉痹咽痛为要药。消结核，化疟母。<br />
<br />
　　惟实火宜之。<br />
<br />
　　扁竹花根也。<br />
<br />
　　大黄<br />
<br />
　　大苦大寒，气味俱厚。<br />
<br />
　　除肠胃中有形之邪，治伤寒邪结于胃，与少阳胆、少阴肾诸经者，皆可下之。<br />
<br />
　　温疫邪伏膜原，积滞于肠胃，非此不能疗。血痢初起，体实者亦可用。一切上病治下、釜底抽薪法，用之得当，亦其效如神。<br />
<br />
　　辨症不真而误用之，贻害非细。<br />
<br />
　　酒制力缓；煎剂生用，迟入有力。<br />

                    <br>
                        <br />
　　天名精<br />
<br />
　　一名地松辛甘寒。<br />
<br />
　　能破血，吐痰涎，解毒杀虫。<br />
<br />
　　治乳蛾喉痹，小儿急惊不省人事，绞汁入好酒灌之即醒。服汁能吐疟痰。<br />
<br />
　　根名杜牛膝，功用相同。子名鹤虱，杀虫治蛔咬腹痛。<br />
<br />
　　山慈菇<br />
<br />
　　甘辛微寒。<br />
<br />
　　功专清热散结，痈疮疔肿解毒。<br />
<br />
　　去毛切。<br />
<br />
　　仙茅<br />
<br />
　　产浙东仙居县，性温补肾，不入丸料，只可浸酒服。<br />
<br />
　　苍耳子<br />
<br />
　　即《诗》卷耳甘苦温。<br />
<br />
　　善发汗，散风湿，上通脑顶，下行足膝，外达皮肤。<br />
<br />
　　治头痛，肢挛痹痛，遍身瘙痒。<br />
<br />
　　散气耗血，虚人勿服。<br />
<br />
　　何首乌<br />
<br />
　　益肝补肾，敛阴气，乌发须。<br />
<br />
　　于冬季得大重斤者，竹刀刮去皮，切开煨，料豆汁拌蒸曝干，再蒸黑色为度。<br />
<br />
　　七宝美髯丹，前明嘉靖初，方士邵应节进上，世宗服饵，连生皇嗣。于是何首乌方，天下大行矣。<br />
<br />
　　菟丝子<br />
<br />
　　补肾强腰膝，和平中正之品。<br />
<br />
　　《千金》大菟丝子丸首用此味。凡脾疾久而不愈，必责诸肾，此丸是也。<br />
<br />
　　淘净杂子，煮透吐丝，捣饼酒炒。<br />
<br />
　　覆盆子<br />
<br />
　　甘酸温。<br />
<br />
　　益肾补肝，固精缩小便。女子服之多孕。<br />
<br />
　　小便不利忌。<br />
<br />
　　淘净酒拌蒸。<br />
<br />
　　此味贱药之金玉品也。<br />
<br />
　　五味子<br />
<br />
　　收肺家耗散之金。<br />
<br />
　　一分肺邪未尽，用之即受其害。<br />
<br />
　　虽名五味，酸居其八，辛居其二，余味非我所知。<br />
<br />
　　其酸不亚于梅，即欲用之，只可十粒，或一分，不宜多用。<br />
<br />
　　天冬<br />
<br />
　　苦寒。<br />
<br />
　　补水，与地黄皆为补北济南之品。<br />
<br />
　　但脾胃虚寒者大忌。糖制者虽易其性，然亦能滑肠，大便不实者不宜服。<br />
<br />
　　百部<br />
<br />
　　甘苦温。<br />
<br />
　　润肺经，治寒嗽久咳，杀蛔除虱。烧烟熏椨虫。<br />
<br />
　　伤胃滑肠，虚人须与补药并行。<br />
<br />
　　酒浸焙。<br />
<br />
　　马兜铃<br />
<br />
　　轻清肺热，苦辛降气。<br />
<br />
　　治痰嗽喘促。<br />
<br />
　　若肺虚挟寒大忌。<br />
<br />
　　根名青木香，涂诸毒热肿。<br />
<br />
　　瓜蒌皮<br />
<br />
　　能和肝阳，开胸涤痰。<br />
<br />
　　瓜蒌仁润肺，疗干咳，便滑者忌。<br />
<br />
　　天花粉<br />
<br />
　　即栝楼根生津止渴，清肺胃烦热。<br />
<br />
　　和平之品，同地骨皮、桑叶治客热久而不愈。<br />
<br />
　　同漂青黛，治火呛如神。<br />
<br />
　　山豆根<br />
<br />
　　苦寒。<br />
<br />
　　泻心火，保肺金，去大肠风热。<br />
<br />
　　治喉痈喉风。<br />
<br />
　　能损脾胃。<br />
<br />
　　金银花<br />
<br />
　　甘平。<br />
<br />
　　除热解毒，养血除痢宽膨，治一切疮疽。<br />
<br />
　　禀春和之气以生，故无禁忌。<br />
<br />
　　其藤名忍冬凌冬不凋，治筋骨痹痛。<br />
<br />
　　按银花无论外科与痢症，俱宜重用。<br />
<br />
　　土茯苓<br />
<br />
　　甘淡。<br />
<br />
　　祛湿热，利小便，止泄泻。<br />
<br />
　　治筋骨拘挛，杨梅疮毒，瘰疬疮肿。<br />
<br />
　　淡渗伤阴，肝肾阴亏勿服。<br />
<br />
　　有赤白二种，白者良。<br />
<br />
　　萆薢<br />
<br />
　　甘苦，入胃肝。<br />
<br />
　　祛风湿，治风寒湿痹，茎痛遗浊。<br />
<br />
　　肾虚无湿者禁。<br />
<br />
　　有黄白二种，白者良。<br />
<br />
　　防己<br />
<br />
　　辛苦寒。<br />
<br />
　　行十二经，开太阳膀胱，通腠利窍，泻下焦血分湿热，为疗风水之要药。木通苦寒，泻气分湿热；防己苦寒，泻血分湿热。兼治脚气、水肿。<br />
<br />
　　若下焦无湿热忌。<br />
<br />
　　出汉中，根大而中通，名汉防己，治湿；更有木防己，治风。<br />
<br />
　　木通<br />
<br />
　　旧称轻清平淡。尝其味，实大苦。<br />
<br />
　　通脏府之气，消乳积，治热淋。<br />
<br />
　　通草<br />
<br />
　　降肺气，利小便。<br />
<br />
　　同桑皮治水臌。<br />
<br />
　　水出高源，肺气下降，则水亦泄矣。轻清平淡，加诸通利则合。<br />
<br />
　　葛根<br />
<br />
　　辛甘。<br />
<br />
　　轻扬升发，入阳明经。<br />
<br />
　　能助胃气，上行生津，止渴开肌，发汗退热，为治清气下陷泄泻之圣药。血痢温疟，肠风痘疹凡斑疹已见红点，不可更服。<br />
<br />
　　上盛下虚之人须斟酌用之。<br />
<br />
　　葛花解酒毒。<br />
<br />
　　欲缓其性，可煨用。<br />
<br />
　　茜草<br />
<br />
　　色赤，入厥阴血分。<br />
<br />
　　消瘀通经，治风痹黄疸疸有五种，茜草治蓄血发黄。<br />
<br />
　　无瘀滞者忌。<br />
<br />
　　威灵仙<br />
<br />
　　辛温。<br />
<br />
　　风药善走，能宣五脏，通十二经。<br />
<br />
　　治中风痛风，头痛顽痹，癥瘕积聚，黄疸浮肿，一切冷痛，性疾快利，治诸骨骾颇验威灵仙用糖酒煎一碗，一气饮下，诸骨尽销。<br />
<br />
　　大耗真气，不得已而后用之可也。<br />
<br />
　　钩藤<br />
<br />
　　甘苦微寒。<br />
<br />
　　除心热，平肝风，舒筋除眩。<br />
<br />
　　治小儿惊啼瘛疭伸缩不已，俗谓之搐搦。<br />
<br />
　　味淡力薄，煎剂宜迟入。<br />
<br />
　　使君子<br />
<br />
　　甘温。<br />
<br />
　　杀虫，消积。<br />
<br />
　　治五疳，为小儿诸病要药。<br />
<br />
　　泽泻<br />
<br />
　　利小便，消水肿。<br />
<br />
　　六味汤同茯苓并用，治肝肾虚火上炎如神。<br />
<br />
　　小便不禁者忌用。<br />
<br />
　　石菖蒲<br />
<br />
　　气辛性窜，惟痰火结于包络用之，以开蒙塞。<br />
<br />
　　若小儿小有惊痛，自当散风清热，平肝消食，此味不可轻用，因走窜真气。<br />
<br />
　　蒲黄<br />
<br />
　　甘平。厥阴血分药心包、肝。<br />
<br />
　　生用行血消瘀，通经脉，祛膀胱之热。<br />
<br />
　　同五灵脂名失笑散，治心腹血气痛。<br />
<br />
　　炒黑性涩止血，治崩带泄精。<br />
<br />
　　无瘀勿用。<br />
<br />
　　海藻<br />
<br />
　　苦泄结，咸软坚，寒涤热。<br />
<br />
　　消瘰疬结核癥瘕。<br />
<br />
　　脾胃有湿勿服。<br />
<br />
　　昆布<br />
<br />
　　用同海藻而性雄，除顽痰积聚，治瘿瘤阴（疒贵）。<br />
<br />
　　石斛<br />
<br />
　　入胃。<br />
<br />
　　穭豆皮入肾。<br />
<br />
　　虚而有热宜之。<br />
<br />
　　二种皆轻清淡味，配入诸药，如馔中之虾莱，无甚紧要，然不可缺。<br />
<br />
　　鲜石斛清养胃阴，调理之病，最妙之品。<br />
<br />
　　骨碎补<br />
<br />
　　苦坚肾，温行血，补伤折，疗骨痿，蜜拌蒸晒。<br />
<br />
　　景天<br />
<br />
　　苦酸寒，纯阴之品，入心清热。<br />
<br />
　　为末同菊叶汁疗火丹。<br />
<br />
　　中寒者勿服。<br />
<br />
　　马勃<br />
<br />
　　辛平。<br />
<br />
　　轻虚清肺，解热散血止嗽，治喉痹咽痛失音。<br />
<br />
　　将粉吹入，治鼻衄；外用敷诸疮，良。<br />
<br />
　　柏子仁<br />
<br />
　　色赤入心。<br />
<br />
　　补心益智。<br />
<br />
　　凡健忘多汗惊痫，皆心气不足，柏子仁汤主之。<br />
<br />
　　炒研。<br />
<br />
　　侧柏叶<br />
<br />
　　性涩而燥，清血分湿热。<br />
<br />
　　凡治便血，炒黑用；吐血衄血，捣汁冲。<br />
<br />
　　肉桂<br />
<br />
　　辛甘大热。<br />
<br />
　　气厚纯阳，入肝肾血分。<br />
<br />
　　补命门相火不足，痼冷沉寒之症，疏通血脉；小腹痛，奔豚疝瘕，抑肝扶土；疗寒热久疟，引火归元。<br />
<br />
　　出交趾最贵，猺产其厚者亦可用。<br />
<br />
　　去皮及油而止。<br />
<br />
　　桂枝<br />
<br />
　　辛甘温。<br />
<br />
　　气薄升浮，入肺、膀胱。<br />
<br />
　　温经通脉，发汗解肌。<br />
<br />
　　伤风头痛，伤寒自汗，同芍药、甘草、姜、枣名桂枝汤，能和营实表。<br />
<br />
　　阳盛之人，或挟暑热，下咽生灾。<br />
<br />
　　沉香<br />
<br />
　　辛甘温。<br />
<br />
　　能下气，理痰调中。<br />
<br />
　　治心腹痛，噤口毒痢。<br />
<br />
　　气虚下陷，切勿沾唇。<br />
<br />
　　入汤剂磨汁，入丸散镑曝燥磨，忌火。<br />
<br />
　　丁香<br />
<br />
　　辛温，纯阳。<br />
<br />
　　温胃暖肾，治心腹冷痛，挟寒白痢，痛经。<br />
<br />
　　同柿蒂、生姜，治呕哕呃逆。痘疮灰白不起，须同人参，当归。<br />
<br />
　　非虚寒勿用。<br />
<br />
　　檀香<br />
<br />
　　辛温，调脾利膈。<br />
<br />
　　降真香辛温，辟恶止金疮出血。<br />
<br />
　　乌药<br />
<br />
　　辛温，上入肺、脾，下通膀胱与肾。<br />
<br />
　　疏胸腹气逆，兼能止痛，气虚血热勿服。<br />
<br />
　　乳香<br />
<br />
　　苦辛温，入心通十二经。<br />
<br />
　　去风伸筋，调气活血，托里护心，生肌止痛。<br />
<br />
　　痈疽疮肿，疮疽已溃勿服。<br />
<br />
　　没药<br />
<br />
　　苦平，入十二经。<br />
<br />
　　散结通血，消肿定痛。<br />
<br />
　　出南番，色赤如琥珀者良。<br />
<br />
　　血竭<br />
<br />
　　甘咸。<br />
<br />
　　散瘀生新，止痛生肌，善收疮口。<br />
<br />
　　出南番，嚼之如蜡者佳。<br />
<br />
　　安息香<br />
<br />
　　出安息国。<br />
<br />
　　树脂熬成，外用沥青为壳。<br />
<br />
　　能辟邪气，安五脏。<br />
<br />
　　至宝丹所以用之。<br />
<br />
　　苏合香<br />
<br />
　　通窍开郁解邪。<br />
<br />
　　出诸番，合众香之汁煎成，故又名苏合油。<br />
<br />
　　以筋挑起，悬丝不断者真。<br />
<br />
　　走窜真气，挟虚勿服。<br />
<br />
　　龙脑香<br />
<br />
　　即冰片。<br />
<br />
　　出南番，杉脂所化。<br />
<br />
　　辛温香窜善走。<br />
<br />
　　治用虽多，不外通窍引经。<br />
<br />
　　同火酒服杀人。<br />
<br />
　　芦荟<br />
<br />
　　木脂也。<br />
<br />
　　出波斯国。<br />
<br />
　　大苦大寒。<br />
<br />
　　功专清热杀虫。<br />
<br />
　　同胆草能泻肝经实火。<br />
<br />
　　黄柏<br />
<br />
　　滋肾泻火。<br />
<br />
　　炒用燥湿，凡下焦有湿热者，必用之品。<br />
<br />
　　同熟地、龟版、知母为大补阴丸，治火有余，而形不足者。<br />
<br />
　　无火忌之。<br />
<br />
　　槐花子<br />
<br />
　　清大肠风热，治肠风便血、血痔。<br />
<br />
　　虚寒者忌。<br />
<br />
　　炒用。<br />
<br />
　　金铃子<br />
<br />
　　苦寒。<br />
<br />
　　能导小肠、膀胱之热下行，通利小便，为疝气要药。<br />
<br />
　　同延胡索名金铃子散，治肝火胃痛。<br />
<br />
　　川产良，用肉去核。<br />
<br />
　　秦皮<br />
<br />
　　苦寒性涩。<br />
<br />
　　清肝平木，久痢可用。<br />
<br />
　　治目疾，洗服皆效。<br />
<br />
　　樗根皮<br />
<br />
　　即臭椿根皮。<br />
<br />
　　苦寒涩，故能燥湿清热收敛。<br />
<br />
　　入血分，血痢肠风，久而不愈，有断下之功。<br />
<br />
　　积滞未尽，勉强固涩，必变他症。<br />
<br />
　　诃子<br />
<br />
　　苦温泄气，酸涩收肺。<br />
<br />
　　大能化痰，久咳久痢，略用可也。<br />
<br />
　　若早施之，为害不测。<br />
<br />
　　厚朴<br />
<br />
　　苦降，泻实满；辛温，泻湿满。<br />
<br />
　　消痰化食治呕，泻痢乱霍，一切客寒犯胃，湿气侵脾之症，邪气未解宜之。<br />
<br />
　　已虚者勿用，损胎元。<br />
<br />
　　榛树皮也。<br />
<br />
　　前因两川教匪扰乱，砍树为薪，紫厚者价至数换。<br />
<br />
　　姜汁炒。<br />
<br />
　　皂荚<br />
<br />
　　性极尖利，搜风泄热，通关窍，涌痰涎，宣壅导滞。<br />
<br />
　　以末搐鼻，立作喷嚏，治中风口噤，胸痹喉痹，济急颇有神效。<br />
<br />
　　稍涉虚者，切勿轻与，孕妇尤忌。<br />
<br />
　　皂角刺<br />
<br />
　　辛温。<br />
<br />
　　搜风杀虫，锋锐直达病所。<br />
<br />
　　溃痈疽，散肿毒，攻乳积一名妒乳，为痈疽未溃之神药。<br />
<br />
　　已溃勿服，孕妇亦忌。<br />
<br />
　　西河柳<br />
<br />
　　凡肺受寒郁，气不宣达，为咳逆，或咽痛，或畏寒，身热发痧发疹，皆宜用。<br />
<br />
　　按西河柳辛开肺郁，温散风邪，达表最要之品，枝叶并用。<br />
<br />
　　若无感无郁者忌。<br />
<br />
　　海桐皮<br />
<br />
　　入血分，祛风去湿，行经络达病所。<br />
<br />
　　凡病属风湿者宜之。<br />
<br />
　　出广南，皮白坚韧，作索不烂。<br />
<br />
　　杜仲<br />
<br />
　　续绝补伤，强筋健腰。<br />
<br />
　　盐水炒断丝。<br />
<br />
　　青娥丸同补骨脂、核桃肉，治虚寒腰痛，凡腰膝不足者宜之，并能固胎。<br />
<br />
　　合欢皮<br />
<br />
　　甘平。<br />
<br />
　　安五脏，悦心志，和血止痛，明目消肿，续筋长肌。<br />
<br />
　　香油调末，治蜘蛛咬。得酒良。<br />
<br />
　　芜荑<br />
<br />
　　辛苦散满。<br />
<br />
　　祛五脏皮肤肢节风湿。<br />
<br />
　　凡腹中有酒、血、气所化成鳖者，惟芜荑同暖胃理气补血之药，乃可杀虫。<br />
<br />
　　乌桕根皮<br />
<br />
　　性能泻下，故通肠利水，功胜大戟。<br />
<br />
　　治咸齁痰喘。<br />
<br />
　　苏木<br />
<br />
　　辛平。<br />
<br />
　　出苏方国。<br />
<br />
　　入三阴血分，行血去瘀，同防风治血滞生风，产后瘀血上攻，排脓止血。<br />
<br />
　　无瘀者忌。<br />
<br />
　　干漆<br />
<br />
　　即漆渣。<br />
<br />
　　辛温有毒。<br />
<br />
　　功专行血杀虫。<br />
<br />
　　血见干漆，即化为水，其能损血可见。<br />
<br />
　　炒用。<br />
<br />
　　大枫子<br />
<br />
　　出南番。<br />
<br />
　　辛热有毒。<br />
<br />
　　治疮癣疥疠，有杀虫劫毒之功。<br />
<br />
　　中仁色白，去油用。<br />
<br />
　　巴豆<br />
<br />
　　辛热大毒。<br />
<br />
　　开窍宣滞，去脏府沉寒，为斩关夺门之将大黄府病多热者宜之，巴豆脏病多寒者宜之。<br />
<br />
　　以少许着肌肤，即起泡，况肠胃柔薄之质乎！万不得已，亦须炒熟去油，入少许即止。<br />
<br />
　　桑叶<br />
<br />
　　泻肝经之气热。<br />
<br />
　　与丹皮同用，大能泄木。同石膏、生地能疗肺燥。同地骨皮，又治盗汗。<br />
<br />
　　轻清之物，施用颇广。<br />
<br />
　　须立冬后采。<br />
<br />
　　桑皮<br />
<br />
　　蜜水炒。<br />
<br />
　　治肺火咳嗽，大能泻肺。<br />
<br />
　　肺以降为顺，故泻白散首用之。<br />
<br />
　　《十剂》中同通草能消水肿，所谓轻可去实也。盖因肺气降，水亦从兹而泄。<br />
<br />
　　惟客邪在肺，宜疏散，则不可用。<br />
<br />
　　楮实<br />
<br />
　　甘寒而利，消水肿，疗骨骾，明目软坚。<br />
<br />
　　古方取以为补，惟还少丹用之。<br />
<br />
　　酒蒸。<br />
<br />
　　皮可为纸。<br />
<br />
　　枳实<br />
<br />
　　摩坚破滞，能坠至高之气。<br />
<br />
　　性猛而悍，小陷胸用之，泻胸痞如神。<br />
<br />
　　稍挟虚者犯之，反生胀满，切戒也。<br />
<br />
　　枳实如壮夫，枳壳如年长，血气之勇已衰，惟能宽胸利气。青皮能疏肝气，枳壳并能疏肺气，然皆气滞始宜。<br />
<br />
　　山栀<br />
<br />
　　清心肺热。<br />
<br />
　　同香附能开郁，凉药之轻清者；同茯苓能泻热邪，屈曲从小便出。<br />
<br />
　　近多炒用，用生者绝少。<br />
<br />
　　枣仁<br />
<br />
　　安神敛心阳，止虚汗。<br />
<br />
　　兼入脾，故归脾汤用之，取火生土也。<br />
<br />
　　蕤仁<br />
<br />
　　微寒。<br />
<br />
　　消风清热，和肝明目，破心下结痰，除腹中痞气。<br />
<br />
　　目病不缘风热，而因虚者勿用。<br />
<br />
　　山茱萸<br />
<br />
　　炒黑，收肝风，其酸不亚于梅，六味用之，亦取其酸收纳气也。<br />
<br />
　　金樱子<br />
<br />
　　酸涩。<br />
<br />
　　固精秘气，治滑精久痢。<br />
<br />
　　性涩滞，昧者喜其涩精而服之，致生别症，咎将谁执?<br />
<br />
　　熬膏用。<br />
<br />
　　郁李仁<br />
<br />
　　行水破血，润燥。<br />
<br />
　　治大肠气滞，关格不通。<br />

                    <br>
                        <br />
　　治标之药，精液不足而便结者勿投。<br />
<br />
　　去皮尖研。<br />
<br />
　　女贞子<br />
<br />
　　冬青树子也。<br />
<br />
　　纯阴之品，益肝肾，阴虚有火者宜之。<br />
<br />
　　揉去粗皮，蜜酒拌蒸。<br />
<br />
　　五加皮<br />
<br />
　　苦辛。<br />
<br />
　　膏风胜湿，逐皮肤之瘀血，疗筋骨之拘挛。<br />
<br />
　　茎节花皮根具五色，故名。<br />
<br />
　　下部无风寒湿，及肝肾有火者勿服。<br />
<br />
　　酿酒尤良。<br />
<br />
　　枸杞<br />
<br />
　　滋补肝肾之要品。性平赤色，又能补心。<br />
<br />
　　凡阴不足者相宜。<br />
<br />
　　产甘州为上。<br />
<br />
　　入煎剂亦宜炒用。<br />
<br />
　　枸杞在处有之，肉薄子多，故不入药。甘产则反是。抱朴子曰：去家千里，莫食枸杞。谓能壮阳补肾。予谓采子之药，古今相同，何昔能而今不能耶?按是尽多有过誉者。如称服菟丝子三月，能行及奔马，饮啖如沃雪，然乎否乎?<br />
<br />
　　地骨皮<br />
<br />
　　枸杞根也。<br />
<br />
　　降肺中伏火，除肝肾虚热，凉血能，治五内烦热，止肌热虚汗。<br />
<br />
　　中寒者勿用。<br />
<br />
　　蔓荆子<br />
<br />
　　轻浮升散，搜风利窍。<br />
<br />
　　治头痛脑鸣，目痛齿痛诸症。<br />
<br />
　　不因风邪，血虚有火者忌之。<br />
<br />
　　木芙蓉<br />
<br />
　　凉血散热，消脓排脓，治一切痈疽肿毒有殊功。<br />
<br />
　　用花叶捣数四围，疡科为清凉膏也。<br />
<br />
　　密蒙花<br />
<br />
　　微寒。<br />
<br />
　　润肝燥，治目中赤脉青盲，肤翳赤肿，眵泪羞明，小儿疳气攻眼。<br />
<br />
　　产蜀中。<br />
<br />
　　其花繁密蒙茸，故名。<br />
<br />
　　竹叶<br />
<br />
　　清肺胃风热。<br />
<br />
　　竹卷心清心火；竹沥同老姜汁能消游行之痰；竹茹和胃止呕，须炒；淡竹叶极消暑毒，能令从小便出。<br />
<br />
　　天竺黄<br />
<br />
　　甘微寒。<br />
<br />
　　凉心去风热，利窍豁痰。<br />
<br />
　　治大人中风不语，小儿客忤惊痫。<br />
<br />
　　出南海，大竹之精气结成，片片如竹节者真。<br />
<br />
　　琥珀<br />
<br />
　　色赤，入手少阴足厥阴血分心、肝。<br />
<br />
　　能宁心定魄，消瘀血，破癥瘕，生肌合疮，治五淋，利小便。<br />
<br />
　　淡渗之品，凡阴虚水亏者勿服。<br />
<br />
　　茯苓<br />
<br />
　　滇产者色绀，坚实可入补药；其六安两浙所出者，多断松枝种成，数年可采，惟能利小便，不及滇产远甚。<br />
<br />
　　茯苓必须用片。<br />
<br />
　　《叶氏医案》每用块苓，徐洄溪以为虽煎终日而味不出，此言自当遵之。<br />
<br />
　　抱木者为茯神，安神宁心。<br />
<br />
　　猪苓<br />
<br />
　　甘苦淡。<br />
<br />
　　泄滞利窍，在上能开腠发汗，入膀胱利湿行水，平阴阳，分消湿邪。<br />
<br />
　　(毒副作用，使用注意)淡渗亡津，无湿勿服。<br />
<br />
　　去皮切。<br />
<br />
　　雷丸<br />
<br />
　　苦寒有小毒，入胃。<br />
<br />
　　功专消积，杀虫。<br />
<br />
　　竹之余气，得霹雳而生，故名。<br />
<br />
　　桑寄生<br />
<br />
　　舒筋络，利关节，除风湿痹痛之要药。<br />
<br />
　　同他药浸酒服良。<br />
<br />
　　杏仁<br />
<br />
　　有甜苦二种。<br />
<br />
　　甜者去皮炒研，润肺降气，消痰止嗽，有湿痰者不宜。苦者泻肺解肌，降气利胸膈，同橘皮通大肠气秘肺与大肠为表里，去皮研，表剂连皮研，因虚而嗽勿用。<br />
<br />
　　双仁者杀人。<br />
<br />
　　乌梅<br />
<br />
　　酸涩之品，入肺脾血分。<br />
<br />
　　治久嗽、久痢、久疟，安蛔厥病。<br />
<br />
　　有当发表者大忌，更有留邪未清，用之亦有害。<br />
<br />
　　桃仁<br />
<br />
　　能治一切血瘀、血积、血痞、血秘，皮肤燥痒肌有凝血，发热如狂蓄血在小腹。<br />
<br />
　　若非瘀滞而误用之，大伤阴气。<br />
<br />
　　泡去皮尖炒研。<br />
<br />
　　大枣<br />
<br />
　　甘温。<br />
<br />
　　补中益脾。<br />
<br />
　　同老姜和营卫，利百药。<br />
<br />
　　惟嫌助火，胃热齿痛所忌。<br />
<br />
　　梨汁<br />
<br />
　　凉心润肺，除烦解渴。<br />
<br />
　　熬膏代蜜丸，一切治肺之药最妙。<br />
<br />
　　柿霜<br />
<br />
　　乃肺之精液，北地用膏粱粉收者。<br />
<br />
　　清上焦心肺之热。<br />
<br />
　　柿蒂止呃逆《济生方》加丁香、生姜，尤妙。<br />
<br />
　　木瓜<br />
<br />
　　酸涩而温，调营卫，利筋骨，治霍乱转筋能理脾伐肝也。<br />
<br />
　　山查<br />
<br />
　　健脾行气，消食磨积麦芽消谷食，山查消腥羶，散瘀化痰，发小儿痘疹，行乳积，止儿枕痛恶露留于小腹，名儿枕痛。<br />
<br />
　　同茴香疗小肠疝气。<br />
<br />
　　去核炒。<br />
<br />
　　橘皮<br />
<br />
　　脾肺肠胃之气药，旧有国老之称，谓其于补于表于疏剂中皆能相助成功。<br />
<br />
　　同杏仁能治老人便闭。<br />
<br />
　　去白入肺达表。橘白和中止胃痛。《清异录》名橘皮为贵老，取陈而紫色者佳。<br />
<br />
　　枇杷叶<br />
<br />
　　清肺和胃，降气消痰，治热咳呕逆。<br />
<br />
　　拭净毛，蜜炙，可入肺寒之剂；去粗蒸用，手揉软，可入肺热之剂。<br />
<br />
　　石榴皮<br />
<br />
　　酸涩。<br />
<br />
　　治久痢下血，煅存性为末冲服；崩漏脱肛，煎汤洗。<br />
<br />
　　若血痢留邪未尽，忌之。<br />
<br />
　　胡桃肉<br />
<br />
　　润，皮涩。<br />
<br />
　　同补骨脂，治虚寒腰痛。<br />
<br />
　　胡桃人参汤，观音梦传于洪辑子，治痰喘。去皮无效，连皮有功。盖皮能敛肺也。<br />
<br />
　　一切筋骨痛皆可除。<br />
<br />
　　荔枝核<br />
<br />
　　治睾丸胀痛，取象形之义。<br />
<br />
　　须配入平肝祛风湿剂中，烧存性，研冲。<br />
<br />
　　龙眼<br />
<br />
　　甘温。<br />
<br />
　　补心益智。<br />
<br />
　　惟嫌助火，故胃热者服之，多作齿痛。<br />
<br />
　　松子<br />
<br />
　　润肠开胃，悦肌肤，散风止嗽，治大便虚闭。<br />
<br />
　　槟榔<br />
<br />
　　尖长如鸡心者。<br />
<br />
　　苦辛温。<br />
<br />
　　能破滞散邪，泻胸心至高之气，使之下行，攻坚去积，消食行痰，遂水杀虫，堕诸气至于下极。<br />
<br />
　　气虚下陷者，所当远避。<br />
<br />
　　虽能辟瘴，耗损真气，多食少寿。<br />
<br />
　　更有花纹者，只可行滞消食阴囊生虱，煎汤洗之，即除。<br />
<br />
　　大腹皮<br />
<br />
　　辛温。<br />
<br />
　　泄肺运脾，宽胸利水，为诸腹肿胀之首。<br />
<br />
　　惟鸠鸟多栖其树，故须泡用。<br />
<br />
　　川椒<br />
<br />
　　热，有毒。<br />
<br />
　　入肺，发汗散寒；入脾暖胃燥湿。<br />
<br />
　　治心腹冷痛，肾寒水肿。<br />
<br />
　　若阳虚火旺者，大忌。<br />
<br />
　　微炒去汗。<br />
<br />
　　椒目苦辛，行水消水蛊，除胀定喘。秦椒俗名花椒，主冶与川椒相同。<br />
<br />
　　胡椒<br />
<br />
　　辛，大热有毒。<br />
<br />
　　温中下气，快膈消痰。<br />
<br />
　　治寒痰冷痢，阴毒腹痛。<br />
<br />
　　胡椒走气助火，最能损肺，莫以其快膈而嗜之。<br />
<br />
　　吴茱萸<br />
<br />
　　辛苦大热，有小毒。<br />
<br />
　　疏肝燥脾，温中下气，除湿解郁。<br />
<br />
　　治厥阴腹痛，呕逆吞酸。善能降浊阴上僭，利大肠壅气。<br />
<br />
　　病非寒滞有湿者勿用。<br />
<br />
　　滚汤泡去辛烈，止呕黄连水炒，治血醋炒。<br />
<br />
　　茶<br />
<br />
　　甘苦微寒。<br />
<br />
　　上清头目，醒昏睡，消油腻，解肉毒。<br />
<br />
　　瓜蒂<br />
<br />
　　苦寒。<br />
<br />
　　能吐阳明风热，痰涎，上膈宿食瓜蒂散加淡豉，赤小豆，同为末，开水调服，取水调。<br />
<br />
　　西瓜<br />
<br />
　　甘寒。<br />
<br />
　　解暑毒，除烦清热。<br />
<br />
　　翠衣入心包络，退热凉心，清暑之品。<br />
<br />
　　蔗浆<br />
<br />
　　甘微寒。<br />
<br />
　　和中润燥。<br />
<br />
　　治呕哕噎膈翻胃和姜汁服，大便燥结。<br />
<br />
　　取浆须备器榨之。<br />
<br />
　　莲子<br />
<br />
　　象心。<br />
<br />
　　宁心益脾，与龙眼肉煮汤，长服大益心脾。<br />
<br />
　　痢之重者，以此调治，无损有益。故东垣治母高年病痢，首用此味也。<br />
<br />
　　去心炒。<br />
<br />
　　莲须涩精固胎。<br />
<br />
　　石莲子<br />
<br />
　　苦寒。<br />
<br />
　　清心除烦，去湿热。<br />
<br />
　　专治噤口痢。<br />
<br />
　　藕<br />
<br />
　　甘寒。<br />
<br />
　　凉血散瘀。<br />
<br />
　　节，功用相同。<br />
<br />
　　荷叶<br />
<br />
　　色青而仰，象震。<br />
<br />
　　开发阳气，凡肝经病，用此引经甚妙。<br />
<br />
　　芡实<br />
<br />
　　扶脾益肾。<br />
<br />
　　性涩，精不禁者宜之。<br />
<br />
　　韭<br />
<br />
　　辛温补肾，暖腰膝，散瘀血。<br />
<br />
　　治噎膈翻胃。<br />
<br />
　　多食神昏目暗。忌蜜。<br />
<br />
　　韭子辛温补肾，助命门，故五子衍宗丸用之。<br />
<br />
　　蒸晒炒研。<br />
<br />
　　葱白<br />
<br />
　　辛散。<br />
<br />
　　发汗解肌，通阳气。<br />
<br />
　　多食神昏。<br />
<br />
　　青葱管同红花、杏仁，能入络治肋痛。<br />
<br />
　　薤白<br />
<br />
　　辛温而滑。<br />
<br />
　　下气调中。<br />
<br />
　　治胸痹刺痛，肺气喘急。<br />
<br />
　　滑利之品，无滞勿用。<br />
<br />
　　大蒜<br />
<br />
　　辛热有毒。<br />
<br />
　　开胃健脾，消食去寒滞，利小便，消水肿。其气钻经入髓，与麝脐同功。<br />
<br />
　　生痰助火，散气耗血，昏神损目，虚热之人，切勿沾唇。<br />
<br />
　　独头者切片灼艾，治一切痈疽恶疮，妙。<br />
<br />
　　白芥子<br />
<br />
　　辛温入肺。<br />
<br />
　　能发汗散寒，祛皮里膜外之痰，消肿止痛。<br />
<br />
　　芥菜辛热，多食昏目发疮。<br />
<br />
　　莱菔子<br />
<br />
　　辛温。<br />
<br />
　　长于利气，生用豁风痰，散风寒，炒熟定痰嗽，消食除膨。<br />
<br />
　　肺虚者勿服。<br />
<br />
　　莱菔生食升气，熟食降气，制面毒。<br />
<br />
　　生姜<br />
<br />
　　辛温行阳分，祛寒发表，宣肺解郁，和胃止呕。<br />
<br />
　　姜皮辛凉行水，故五皮饮用之。<br />
<br />
　　煨姜与大枣并用，行脾胃之滓津液，和营卫之气。<br />
<br />
　　干姜<br />
<br />
　　辛热。<br />
<br />
　　能温经散寒邪。<br />
<br />
　　客寒犯胃作痛，厥阴浊阴上僭，必用之品。<br />
<br />
　　同五味子治寒嗽，通关节，宣脉络，为用甚广。<br />
<br />
　　炮姜<br />
<br />
　　辛苦大热。<br />
<br />
　　能使阳生阴退，故吐衄下血，有阴无阳者宜之。亦能引血药入气分，故入四物汤，血虚发热，产后大热者宜之。<br />
<br />
　　即干姜炮黑，阴虚有火者勿服，孕妇尤忌。<br />
<br />
　　大茴香<br />
<br />
　　产宁夏。<br />
<br />
　　辛温。<br />
<br />
　　暖丹田，补命门，疗小肠冷气，癫疝阴肿疝有七种，皆属于肝。<br />
<br />
　　小茴香<br />
<br />
　　辛平理气，入肾治腰痛，入肝治腹痛，并疗阴疝。<br />
<br />
　　菠菜<br />
<br />
　　取老菠菜直下根，治老人大便难下最妙。<br />
<br />
　　须佐补气养血之药。<br />
<br />
　　蒲公英<br />
<br />
　　苦甘寒。<br />
<br />
　　化热毒，消肿核。<br />
<br />
　　治乳痈、乳积之圣药。<br />
<br />
　　山药<br />
<br />
　　培脾益肾，强骨节。<br />
<br />
　　一切滋补药，不能成丸者，用此收之。<br />
<br />
　　百合<br />
<br />
　　象肺。<br />
<br />
　　保肺之药，百合固金汤是也。<br />
<br />
　　若肺家有邪，疏之不暇，固之岂无害乎！<br />
<br />
　　冬瓜子<br />
<br />
　　肺胀喘急，非此不疗。<br />
<br />
　　并消水肿，亦因利肺气也。<br />
<br />
　　胡麻<br />
<br />
　　润肠胃，益五脏。<br />
<br />
　　大便滑者忌用。<br />
<br />
　　大麻仁<br />
<br />
　　治阳明燥热便难，走而不守。<br />
<br />
　　肠滑者忌。<br />
<br />
　　小麦<br />
<br />
　　凉心止汗。<br />
<br />
　　治盗汗，须浮者。<br />
<br />
　　炒用。<br />
<br />
　　麦芽<br />
<br />
　　健胃快脾，消积滞，化一切米面食积，尤善通乳。<br />
<br />
　　炒用。<br />
<br />
　　糯米<br />
<br />
　　和胃，育阴生津。<br />
<br />
　　糯米饮同人乳服，治药杀胃口，食入即吐如神。古人称贫人无补，以糯为补。信然。<br />
<br />
　　凡麦冬用粳米拌炒，滋肺而不妨脾。<br />
<br />
　　稷俗名珠粟，小儿切不可食，坚而难化，胀而雍胃，曾见有失命，为长者预宜禁之。<br />
<br />
　　苡仁<br />
<br />
　　甘益胃，淡渗湿。<br />
<br />
　　治水肿泄泻。<br />
<br />
　　补脾炒用，利水生用。<br />
<br />
　　其力缓，须倍于他味。<br />
<br />
　　罂粟壳<br />
<br />
　　酸涩。<br />
<br />
　　敛肺固肠。<br />
<br />
　　治久嗽、泻痢、脱肛。<br />
<br />
　　兜摄太过，故必留邪净尽，庶用少许，否则大忌。<br />
<br />
　　赤小豆<br />
<br />
　　细而色暗者入药。<br />
<br />
　　通小肠，行水散血，消肿解毒排脓。<br />
<br />
　　同芙蓉花捣烂，敷一切疮疽，取效甚速。须出疮顶，腐豆水浸胖捣烂，涂痘疮翻疤，亦有神效。<br />
<br />
　　绿豆<br />
<br />
　　甘寒。<br />
<br />
　　清十二经热毒而解渴。<br />
<br />
　　凡肌肤热瘰，绿豆皮治之；肉壅气，能缓药力。<br />
<br />
　　煨蚕豆能实大肠。<br />
<br />
　　扁豆<br />
<br />
　　生用清暑，炒用清补脾胃。<br />
<br />
　　惟病后煨食，极能滞气。<br />
<br />
　　去皮煮至稀烂，少食可也。<br />
<br />
　　淡豆豉<br />
<br />
　　苦泄肺，寒胜热，发汗解肌。<br />
<br />
　　同栀子治懊恼不眠，同苏叶治寒月感冒，同薄荷、杏仁治暑风身热。<br />
<br />
　　无表邪者勿用。<br />
<br />
　　神曲<br />
<br />
　　调中和胃，治痰逆，消积滞。<br />
<br />
　　同香附、黑山栀能开郁气。<br />
<br />
　　附造曲法：以白曲百斤，青蒿、苍耳、野蓼各取自然汁三升，杏仁泥、赤小豆末各三升，以配六神，通和作饼，楮叶包罯，待生黄衣，晒干炒。<br />
<br />
　　谷芽<br />
<br />
　　快脾开胃，下气和中，消食化积。<br />
<br />
　　生用运化为多，炒用开导为多。<br />
<br />
　　味甘气和，健脾之良药也。<br />
<br />
　　饴糖<br />
<br />
　　即饧也和平润肺止嗽。<br />
<br />
　　有痰火者忌之。<br />
<br />
　　建中汤用之，取同甘缓和平也。<br />
<br />
　　酒<br />
<br />
　　温热经，甘者满中，淡者利小便。<br />
<br />
　　用为向导，可以通行一身之表，引药至极高之分。<br />
<br />
　　热饮伤肺，冷饮伤胃。少饮和血壮神，御寒辟邪；过饮乱神耗血，损胃生湿痰，助欲火，为病百端。无灰酒入药，火酒燥烈尤甚，不可多饮。葛花、绿豆，能解酒毒。<br />
<br />
　　金箔<br />
<br />
　　辛平有毒。<br />
<br />
　　镇心肝，安魂魄。<br />
<br />
　　治惊痫、风热、肝胆之病。<br />
<br />
　　白石英<br />
<br />
　　甘辛，微温润燥。<br />
<br />
　　治肺瘘吐脓，咳逆上气。<br />
<br />
　　紫石英性味相同。安心神，暖子宫，女子血海虚寒不孕者宜之。<br />
<br />
　　火煅醋淬，研末水飞。<br />
<br />
　　朱砂<br />
<br />
　　甘凉，体阳性阴，色赤属心。<br />
<br />
　　镇心定惊，泻热辟邪，多用令人神呆。<br />
<br />
　　明透者良，研细水飞。<br />
<br />
　　雄黄<br />
<br />
　　辛温有毒，入肝气分。<br />
<br />
　　杀百毒，辟鬼魅，治惊痫，又能化血为水。<br />
<br />
　　明彻不臭者良。<br />
<br />
　　石膏<br />
<br />
　　色白入肺，并清胃火、热邪在气分，口渴齿燥，引饮，非此不为功。<br />
<br />
　　石膏为水药，燥热如焦釜，沃以水，气出蒸蒸然，此无汗能发之谓也。暑热烁津，则汗出不休，石膏能寒肺气，此有汗能止之谓也。凡疟疾寒轻热甚多汗者，用之最胜。一切肺燥发热，干咳喘急者，须同清滋之品，治之多效，白虎汤之知母、粳米，玉女煎之地黄是也。<br />
<br />
　　石膏能行秋肃之令，肺胃发火者大忌。<br />

                    <br>
                        <br />
　　滑石<br />
<br />
　　利毛窍，清湿热从小便出。<br />
<br />
　　暑必挟湿，得甘草良。今铺中六一散，用漂滑石收甘草汤者佳。<br />
<br />
　　赤石脂<br />
<br />
　　甘温酸涩。<br />
<br />
　　能收湿，止血固下，疗肠癖泻痢久不愈。<br />
<br />
　　禹余粮<br />
<br />
　　甘平性涩。<br />
<br />
　　入胃大肠血分。<br />
<br />
　　能固下，治血痢血崩。<br />
<br />
　　研漂。<br />
<br />
　　炉甘石<br />
<br />
　　甘温。<br />
<br />
　　能止血消肿，收湿祛痰，退眼疾赤烂翳膜。<br />
<br />
　　煅红童便淬七次，研漂。<br />
<br />
　　海浮石<br />
<br />
　　咸软坚，寒润下，色白体轻。<br />
<br />
　　入肺止嗽，化老痰，消瘿瘤结核。<br />
<br />
　　水沫结成。<br />
<br />
　　磁石<br />
<br />
　　咸。<br />
<br />
　　能引肺气入肾，通耳气。<br />
<br />
　　火煅醋淬，研漂。<br />
<br />
　　代赭石<br />
<br />
　　苦寒，入心包肝血分。<br />
<br />
　　同旋覆治气逆，噫气频频。<br />
<br />
　　虚人须加补益。<br />
<br />
　　青礞石<br />
<br />
　　色青入肝。<br />
<br />
　　治顽痰癖结痰着礞石即化为水，滚痰丸所以用之。<br />
<br />
　　虚人大忌。<br />
<br />
　　须拣有金心者方入药。<br />
<br />
　　花蕊石<br />
<br />
　　入肝血分。<br />
<br />
　　能化瘀血为水，下死胎胞衣。<br />
<br />
　　大损阴血。<br />
<br />
　　煅研水飞。<br />
<br />
　　芒硝<br />
<br />
　　软坚。<br />
<br />
　　即皮硝之在上者。<br />
<br />
　　三承气所以用之，同大黄、枳实，推荡燥实疫邪之要药。<br />
<br />
　　克削脏腑，故调胃承气即不用者，恐其诛伐无过。<br />
<br />
　　元明粉功用相同，霸性稍减。<br />
<br />
　　石硫黄<br />
<br />
　　味酸有毒。<br />
<br />
　　大热纯阳，补命门真火。<br />
<br />
　　若阳气暴绝，阴毒伤寒，久患寒泻，亦为救危上药。治老人虚闭半硫丸主之。<br />
<br />
　　用之不当，贻害匪轻。<br />
<br />
　　番舶者良，最难得。<br />
<br />
　　土硫黄止可入疮药，臭不可服。<br />
<br />
　　白矾<br />
<br />
　　酸咸寒。<br />
<br />
　　性收涩燥湿，追涎化痰，坠浊，解毒杀虫。<br />
<br />
　　地浆<br />
<br />
　　掘黄土地作坎，深三尺，入新汲水搅浊，少顷取清。<br />
<br />
　　用解一切鱼肉、菜果、药物、诸菌毒。<br />
<br />
　　误食蚂蝗，生子腹中，用此下之。<br />
<br />
　　伏龙肝<br />
<br />
　　即对釜脐之土辛温调中，去湿消肿。<br />
<br />
　　治久痢不愈。<br />
<br />
　　燕窝<br />
<br />
　　养肺阴，滋脉络。<br />
<br />
　　骨节有声，用糯米煮粥服，即疗。<br />
<br />
　　肥白为佳。<br />
<br />
　　多痰者忌。<br />
<br />
　　五灵脂<br />
<br />
　　甘温。<br />
<br />
　　生用能通血闭，炒黑治经水过多。<br />
<br />
　　—切瘀滞作痛，必用之药。<br />
<br />
　　酒漂去砂。<br />
<br />
　　牛黄<br />
<br />
　　同珍珠，治痰迷心窍。<br />
<br />
　　丹药采用至广，如至宝丹、抱龙丸、清心丸皆用之，病在心包络之要药。<br />
<br />
　　霞天胶健脾补血，胆星消包络积痰。<br />
<br />
　　阿胶<br />
<br />
　　补血清热，止血妄行，为血分要药。<br />
<br />
　　蛤粉炒，但真者绝少。<br />
<br />
　　黄明胶治疮疥血虚，不肯结痂。<br />
<br />
　　虎骨<br />
<br />
　　颈骨补天柱无力，膝补疲痿。能潜阳伏风。<br />
<br />
　　煎胶用。<br />
<br />
　　犀角<br />
<br />
　　凉心解毒。<br />
<br />
　　凡一切心经蓄热必用之品，又能和阳疗鼻衄。<br />
<br />
　　羚养角<br />
<br />
　　轻清肝经血热，和阳熄风，兼清肺火，平稳好药。<br />
<br />
　　镑用。<br />
<br />
　　鹿角<br />
<br />
　　温经，强筋补血。<br />
<br />
　　治巅顶虚寒头痛。<br />
<br />
　　稍涉热体，服之即鼻衄便血。<br />
<br />
　　其性温热可见矣。<br />
<br />
　　煎胶茸，力更大。<br />
<br />
　　麝香<br />
<br />
　　麝之脐也。<br />
<br />
　　西产为上，川产次之。<br />
<br />
　　能开通十二经气闭。<br />
<br />
　　走窜之品，凡丹药用之，取其开窍通气也。<br />
<br />
　　善败瓜果，亦能堕胎。<br />
<br />
　　桑螵蛸<br />
<br />
　　益固肾，治梦遗白浊，缩小便。<br />
<br />
　　即螳螂子也。<br />
<br />
　　蝉蜕<br />
<br />
　　其体轻清，故除风热，解肌发痘疹，退翳，治中风失音。<br />
<br />
　　洗用。<br />
<br />
　　蜂蜜<br />
<br />
　　秘蜜之谓也。<br />
<br />
　　润肠胃，和百药。<br />
<br />
　　不可同葱食，杀人。<br />
<br />
　　黄蜡止痛生肌。<br />
<br />
　　凡被殴或跌伤，见风多致不救，一方用荆芥、黄蜡、鱼鳔炒黄色各五钱，艾叶三片，入无灰酒一碗，重汤煮一柱香，热饮之，汗出立愈。<br />
<br />
　　惟百日内，不得食鸡肉。<br />
<br />
　　五倍子<br />
<br />
　　酸涩敛肺，咸寒降火化痰。<br />
<br />
　　治下血脱肛。<br />
<br />
　　有外感非虚脱禁用。<br />
<br />
　　去蛀屑。<br />
<br />
　　僵蚕<br />
<br />
　　去齿足炒。<br />
<br />
　　治风痰之要药，痧痘症多用之，取其散风消痰也。<br />
<br />
　　日本国人有病，僵蚕为上药，非此不治，犹唐古忒之需大黄也。<br />
<br />
　　蟾蜍<br />
<br />
　　微毒。<br />
<br />
　　入胃退虚热，行湿气。<br />
<br />
　　治小儿劳瘦疳疾。<br />
<br />
　　海参<br />
<br />
　　色黑补肾。<br />
<br />
　　产北洋者大而刺密，沿缘石上，一擒而获，若再取之，宁败不移。<br />
<br />
　　便滑者莫多食。<br />
<br />
　　龙骨<br />
<br />
　　摄敛收涩，无过此品，故能镇心涩精敛汗，收飞越孤阳。<br />
<br />
　　龙齿主治相同，尤疗惊痫。<br />
<br />
　　煅用。<br />
<br />
　　龟板<br />
<br />
　　咸寒，至阴之品，益肾滋阴。<br />
<br />
　　治真水不足，劳热骨蒸，腰脚酸痛之症。<br />
<br />
　　肾虚无热勿用。<br />
<br />
　　去墙酒炙捣。<br />
<br />
　　牡蛎<br />
<br />
　　生能补肝滋肾，敛精止汗。<br />
<br />
　　凡应表之症，用龙牡贻害非细。<br />
<br />
　　石决明<br />
<br />
　　咸凉。<br />
<br />
　　除肺肝风热，疗目疾内外障亦治骨蒸劳热。<br />
<br />
　　煅研。<br />
<br />
　　珍珠<br />
<br />
　　固心消热痰，清神明，治惊痫，所以至宝丹用之。<br />
<br />
　　淡菜<br />
<br />
　　味咸。<br />
<br />
　　补阴潜阳，凡虚火易升者宜之。<br />
<br />
　　人中黄<br />
<br />
　　甘草为末，入竹筒中，沥青封固，腊月浸于厕中，交春取出漂清，破竹悬风处阴干。<br />
<br />
　　解血分毒。<br />
<br />
　　人中白<br />
<br />
　　多年溺器中如苔而厚者，漂清煅用。<br />
<br />
　　放血分毒。<br />
<br />
　　喉科要药。<br />
<br />
　　金汁<br />
<br />
　　入地愈久愈佳，莹白者入药。<br />
<br />
　　清血分热毒。<br />
<br />
　　大寒之品，无火者切忌。<br />
<br />
　　童便<br />
<br />
　　止热血妄行，为吐血产后之良药。<br />
<br />
　　患吐血自服溲溺，百不一死，皆能从其类而治之也。<br />
<br />
　　秋石咸滋肾水，阴虚火升者宜。<br />
<br />
　　人乳<br />
<br />
　　补血上品，上为乳汁，下为月水，本属血化。<br />
<br />
　　胃阴受戕，纳食即吐，同糯米饮缓缓服之，便能受物<br />
<br />
　　<br />

                    </div></div><hr><script charset='utf-8' src='../js/footer.js'></script></body></html>